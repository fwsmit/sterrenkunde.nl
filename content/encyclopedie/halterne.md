+++
title = "Halternevel"
date = 2023-11-17T19:54:58+01:00
draft = false
+++

---
De Halternevel is een [planetaire nevel](/encyclopedie/planetaire_nevel) in
het sterrenbeeld Vosje. De nevel is ontdekt in 1764 door de bekende
Franse sterrenkundige *Charles Messier*. De nevel wordt ook wel
aangeduid met M27 of NGC 6853. Dat betekent nummer 27 in de
*Messier-katalogus* of nummer 6853 in de *N*ew *G*eneral *C*atalogue. De
[schijnbare magnitude](/encyclopedie/magnitude) van de nevel is ongeveer 8.

De Halternevel heeft een grote schijnbare middellijn. Die bedraagt maar
liefst 5« [boogminuut](/encyclopedie/hoeken). De oppervlakte-helderheid is
echter gering. Daarom is hij veel moeilijker in een kijker te vinden dan
bijvoorbeeld de [Ringnevel](/encyclopedie/ringnevel) in het sterrenbeeld
Lier. De grote diameter doet vermoeden dat deze planetaire nevel
betrekkelijk dichtbij staat. Over de precieze afstand is men het echter
nog niet eens. In ieder geval ligt die tussen de 500 en 1000
[lichtjaar](/encyclopedie/lichtjaar). De meest waarschijnlijke afstand lijkt
900 lichtjaar te zijn.

In dat geval bedraagt de ware diameter van de planetaire nevel iets
minder dan 2« lichtjaar.

Zoals alle planetaire nevels wordt ook de Halternevel steeds groter. Men
heeft spectroscopisch kunnen vast stellen dat dit expanderen gebeurt met
een snelheid van 27 kilometer per seconde, Dat betekent dat de
Halternevel iedere eeuw één [boogseconde](/encyclopedie/hoeken) groter
wordt. Het is lang niet zeker dat de expansie-snelheid altijd hetzelfde
is geweest.

Is dat wel het geval, dan is de Halternevel een kleine 50.000 jaar
geleden ontstaan. Daarmee is de nevel wel ongeveer 2« keer ouder dan de
meeste andere heldere planetaire nevels.

De centrale ster heeft een schijnbare magnitude van 13,4.

De oppervlakte-temperatuur is net als bij andere centrale sterren erg
hoog: maar liefst 85.000 graden. De meeste straling wordt daarom ook bij
deze ster in het ultra violet uitgezonden. Ondanks de hoge temperatuur
van de centrale ster is de lichtkracht gering: slechts de helft van de
lichtkracht van de zon. Dat komt doordat de ster erg klein is.

Waarschijnlijk maakt de centrale ster van de Halternevel deel uit van
een [dubbelster](/encyclopedie/dubbelster)-systeem. De begeleider is een gele
ster van magnitude 17. De afstand tot de hoofdster bedraagt 6«
boogseconden. Dat komt overeen met een onderlinge afstand van 1800
[astronomische eenheden](/encyclopedie/ae). Dat is 45 keer de
gemiddelde afstand Zon - Pluto (één astronomische eenheid is de
gemiddelde afstand van de aarde tot de zon: ongeveer 150 miljoen
kilometer).

Meer informatie over nevels in het algemeen kun je vinden bij het
trefwoord [nevels](/encyclopedie/nevels).

---
