+++
title = "Nicolaus Copernicus"
date = 2023-11-17T19:54:58+01:00
draft = false
+++

---
  ![Nicolaus Copernicus](/copernicus.png)
  
  **Nicolaus Copernicus**

  -----------------------------------------------------------------------

Nicolaus Copernicus (eigenlijk Niklas Koppernigk) was een Poolse
geleerde en grondlegger van de moderne sterrenkunde.

Copernicus werd op 19 februari 1473 in Thorn (Polen) geboren.

Hij behoort tot de beroemdste sterrenkundigen die geleefd hebben. Hij
studeerde vanaf 1491 wijsbegeerte en geneeskunde aan de universiteit van
Krakau. Op 23-jarige leeftijd ging hij naar Italië waar hij aan de
universiteit van Bologna astronomie, wiskunde en kerkelijk recht
studeerde. Hij is vooral beroemd geworden doordat hij stelde, dat de zon
en niet de aarde in het midden van het zonnestelsel staat.

Reeds tijdens zijn studie in Krakau kreeg hij belangstelling voor de
sterrenkunde. Hij was een verwoed lezer en zijn groeiende kennis bracht
hem tot nadenken over het wereld beeld. In de tijd van Copernicus dacht
iedereen, dat alle planeten om de aarde heen bewogen. Ook de zon. De
aarde zou in het middelpunt van het heelal staan. Dit wereldbeeld was in
de tweede eeuw na Christus opgesteld door [Claudius Ptolemaeus](/encyclopedie/ptolemaeus) (87-150). Het wordt het
*geocentrische wereldbeeld* genoemd.

Copernicus dacht er anders over. In oude boeken had hij gelezen over de
ideeën van *Aristarchus van Samos* (ca 310 250 vóór Christus). Deze
Griekse sterrenkundige dacht zo'n 1700 jaar eerder al, dat niet de
aarde, maar de zon in het middelpunt van het heelal stond. Dat werd toen
door niemand geloofd. Maar Copernicus werkte de ideeën van Aristarchus
voor zichzelf verder uit. Hij is daar een groot deel van zijn leven mee
bezig geweest. Uiteindelijk schreef hij alles op in een dik boek dat in
1530 in hoofdzaak gereed was. Dat boek heet *De Revolutionibus Orbium
Coelestium* (over de omloop van de hemellichamen). In dit boek legde
Copernicus uit, hoe volgens hem de planeten rond de zon bewegen. De
aarde neemt in zijn wereldbeeld een minder belangrijke plaats in. Nu
draait alles om de zon. Daarom heet dit wereldbeeld het *heliocentrische
wereldbeeld* (helios is het Griekse woord voor zon).

Copernicus durfde zijn boek niet zo maar uit te geven. Zijn «wilde»
ideeën zouden in die tijd helemaal niet op prijs gesteld worden.
Iedereen die wat anders beweerde liep het risico grote moeilijkheden te
krijgen. Niet in de laatste plaats met de kerkelijke overheid. Pas
enkele jaren voor zijn dood wisten zijn vrienden Copernicus over te
halen het boek te publiceren. De uitgever had echter uit vrees voor
bezwaren van de zijde van de Kerk een gewijzigd voorwoord geschreven.
Hierin liet hij het voorkomen dat Copernicus zijn theorieën slechts als
stellingen bedoeld had. Pas kort na zijn dood op 24 mei 1543 in
Frauenburg werd het boek gepubliceerd. Een onveranderde tweede druk werd
te Basel in 1566 uitgegeven, een derde druk te Amsterdam in 1617.

Copernicus verrichtte ook astronomische waarnemingen. Zijn nauwkeurige
bepaling van de omlooptijden van zon en maan hebben ook als grondslag
gediend voor de kalenderhervorming van paus Gregorius XIII.

---
