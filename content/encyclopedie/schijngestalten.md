+++
title = "Schijngestalten"
date = 2023-11-17T19:54:58+01:00
draft = false
+++

---
Als je de maan enkele dagen achtereen aan de hemel volgt, kun je
duidelijk zien dat de maan langzaam maar zeker tussen de sterren
doorschuift. Dit komt doordat de maan om de aarde draait. Na ongeveer
één maand staat de maan weer op dezelfde plaats. De maan heeft dus
ongeveer één maand nodig om rond de aarde te draaien. Hier komt het
woord maand vandaan.

Het zal je opvallen dat de vorm van de maan steeds anders is.

Soms zie je de maan als een sikkel. Een andere keer is de maan helemaal
rond. Dit worden de schijngestalten van de maan genoemd. Hoe dichter de
maan bij de zon aan de hemel lijkt te staan, hoe minder je van de maan
kunt zien. Staat de maan vanaf de aarde gezien in dezelfde richting als
de zon, dan kunnen we de maan helemaal niet zien. We noemen dat *Nieuwe
Maan*. Enkele dagen na Nieuwe Maan kun je in het westen, kort na
zonsondergang een smalle maansikkel zien.

Het is dan *Wassende Maan*. Hoe verder de maan van de zon af komt te
staan, hoe groter of voller de maan wordt. Bij *Volle Maan* is deze als
een ronde verlichte schijf te zien.

De maan staat dan aan de andere kant van de hemel als de zon. Dus als de
zon ondergaat, komt de Volle Maan op! Bij *Eerste Kwartier* is het
rechter gedeelte van de maan verlicht. De zon staat dan rechts van de
maan. Bij *Laatste Kwartier* staat de zon links van de maan. Nu wordt
dus alleen maar het linker gedeelte van de maan verlicht.

Je kunt deze schijngestalten in een donkere ruimte zelf makkelijk
nabootsen. Het enige wat je nodig hebt is een zaklantaarn, een tafel en
een bal.

De zaklantaarn stelt de zon voor. Je legt die op de tafel.

Neem nu de bal en ga enkele meters van de tafel staan. Natuur lijk wel
in het licht van de zaklantaarn. De bal stelt de maan voor. Je gezicht
de aarde. Terwijl je met je gezicht naar de zaklamp staat houd je de bal
recht voor je. In de richting van de lamp. De kant van de bal die je
kunt zien wordt nu niet door de zaklamp verlicht. Wel de andere kant van
de bal, maar die kun je niet zien. Het is Nieuwe Maan.

Nu draai je een kwart slag naar links. De lantaarn staat dan rechts van
je. De bal houd je weer recht voor je. Je ziet nu, dat de rechterhelft
van de bal door de lamp verlicht wordt. Het is Eerste Kwartier. Je
draait nu weer een kwart slag naar links. De lamp kun je niet meer zien.
Die staat nu achter je. Het is nacht geworden. Als je nu de bal weer
recht voor je houdt, maar iets boven je hoofd, kun je zien dat de bal
helemaal verlicht wordt. Tenminste de kant die naar jou is toegekeerd.
Het is Volle Maan geworden. Opnieuw draai je een kwart slag naar links.
De zaklamp staat nu links van je. De linkerhelft van de bal wordt nu
verlicht.

Het is Laatste Kwartier. Als je nu nog een kwart slag naar links draait,
sta je weer precies zoals je begonnen bent. Het is weer Nieuwe Maan.

Er is nóg een manier om te onthouden wanneer het nu Eerste Kwartier of
Laatste Kwartier is. Bij Eerste Kwartier kunnen we van de halve maan de
letter p maken. Het Franse woord *p*remier betekent eerste en begint met
de letter p. Als de linkerhelft van de maan verlicht wordt kunnen we van
de halve maan een d maken. Het Franse woord *d*ernier betekent laatste.
Dit woord begint met de letter d.

Niet alleen de maan heeft schijngestalten. Ook de
[binnenplaneten](/encyclopedie/binnenpl) Mercurius en Venus vertonen
schijngestalten. Vooral bij de heldere planeet Venus zijn ze al
makkelijk in een kleine kijker te zien.

---
