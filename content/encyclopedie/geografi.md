+++
title = "Geografische breedte en lengte"
date = 2023-11-17T19:54:58+01:00
draft = false
+++

---
De evenaar of equator is de lijn die de aarde in een noorde lijke en een
zuidelijke helft verdeelt. De *geografische breedte* geeft het aantal
graden aan dat een plaats van de evenaar af ligt. Utrecht ligt
bijvoorbeeld op ongeveer 52° *noorderbreedte*. Dat betekent dus dat
Utrecht 52° boven de evenaar ligt. Daarom kun je de
[Poolster](/encyclopedie/umi) in Utrecht 52° boven de noordelijke horizon
vinden. De geografische breedte van de waarnemingsplaats komt namelijk
overeen met de hoogte van de Poolster boven de noordelijke horizon. Ligt
een plaats ten zuiden van de evenaar, dan spreken we van
*zuiderbreedte*. 	

Alle cirkels die evenwijdig aan de evenaar lopen noemen we
*breedtecirkels*. Maar er zijn ook *lengtecirkels*. Dat zijn de lijnen
die de polen met elkaar verbinden. In plaats van lengtecirkels spreken
we vaak van *meridianen*. De *geo grafische lengte* geeft de afstand van
een plaats tot de *nul-meridiaan* aan. Dat is de denkbeeldige lijn die
van de noordpool over Greenwich (bij Londen) naar de zuidpool loopt.
Ligt een plaats bijvoorbeeld 10° ten oosten van deze lijn dan noemen we
dit 10° *oosterlengte*. Ligt een plaats ten westen van deze lijn dan
hebben we het over *westerlengte*.

---
