+++
title = "Zwaan"
date = 2023-11-17T19:54:58+01:00
draft = false
+++

---
In de zomer kun je het sterrenbeeld Zwaan hoog aan de hemel zien staan.
Het sterrenbeeld heeft ongeveer de vorm van een kruis. De ster Albireo
is de kop, dan zie je de twee uitgespreide vleugels, en in de staart de
heldere ster Deneb. Deneb vormt met Wega (in de Lier) en Altaïr (in de
Arend of Adelaar) de [zomerdriehoek](/encyclopedie/zomerdriehoel).

Er zijn in de mythologie een heleboel mannen die Cygnus (cygnus betekent
zwaan) heten. Eén van hen was bevriend met Phaëton (lees maar het
verhaal bij Eridanus). Toen Phaëton verdronken was, was Cygnus erg
bedroefd en hij probeerde steeds weer het lijk van zijn vriend uit het
water op te duiken. Zeus, die Phaëton in de rivier gegooid had, begon
dat te vervelen en hij veranderde Cygnus in een zwaan en zette hem aan
de hemel, ver van Eridanus af.

Volgens een andere legende veranderde Zeus zichzelf in een zwaan om van
de Olympus af te dalen en zich in die gedaante onder de mensen te
begeven. In deze hoedanigheid bezocht hij Leda, de koningin van Sparta,
en raakte zeer onder de indruk van haar schoonheid. Als
toenaderingspoging liet hij zich door een adelaar achtervolgen om zich
door Leda te laten beschermen. Uit deze romance werd de mooie Helena ge
boren. Helena werd later geschaakt hetgeen de aanleiding was voor de
Trojaanse oorlog.

Het sterrenbeeld Zwaan staat in de [melkweg](/encyclopedie/melkweg). Vlak
erbij lijkt een heel groot gat in de melkweg te zitten: er hangt daar
een gas- en stofwolk vóór de sterren, zodat je die niet kunt zien.

Hieronder vind je nog wat gegevens over enkele sterren van het
sterrenbeeld Zwaan. Achtereenvolgens vind je de Griekse
letteraanduiding, de naam, de afstand in
[lichtjaar](/encyclopedie/lichtjaar), het
[spectraaltype](/encyclopedie/spectraa), de [schijnbare magnitude](/encyclopedie/magnitude) en tenslotte de [absolute magnitude](/encyclopedie/absolute).
---
|   |   |   |   |   |   |
|---|---|---|---|---|---|
**Letteraanduiding** |**Naam** |**Afstand** |**Spectraaltype** |**Schijnbare magnitude** |**Absolute magnitude**
    alfa Cyg      |Deneb      |930 lj    |A2     |1.33    |-6.2 
    beta Cyg      |Albireo    |410 lj    |gK1    |3.24    |-2.2 
    gamma Cyg     |Sadir      |540 lj    |F8     |2.32    |-3.9 
    epsilon Cyg   |Gienah     |80 lj     |K0     |2.64    |0.7 

Albireo geeft aan dat het een reuzenster is (giant is het Engelse woord
voor reus). Albireo is bovendien een mooie
[dubbelster](/encyclopedie/dubbelster). Beide componenten zijn al in een
kleine sterrenkijker te zien.

De Latijnse naam van het sterrenbeeld Zwaan is *Cygnus*. Bij gebruik van
de tweede naamval wordt dit Cygni. Als we het hebben over de ster alfa
(a) van het sterrenbeeld Zwaan zeggen we a Cygni of we schrijven a Cyg,
want de officiële afkorting van het sterrenbeeld Zwaan is Cyg.

In de Zwaan bevinden zich enkele interessante galactische nevels. We
noemen hiervan de [Sluiernevel](/encyclopedie/sluierne) en de
[NoordAmerikanevel](/encyclopedie/noordame).

Bij het trefwoord [sterrenbeelden](/encyclopedie/sterrenbeeld) vind je een
lijst van alle 88 sterrenbeelden die er zijn.

---
