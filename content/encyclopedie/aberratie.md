+++
title = "Aberratie"
date = 2023-11-17T19:54:58+01:00
draft = false
+++

----------------------------------------------------------------------------

Aberratie is een verschijnsel dat je kunt vergelijken met een alledaags
gebeuren. Let maar eens op een wandelaar die met een paraplu in de regen
loopt.

Bij windstil weer zullen de regendruppels recht naar beneden vallen.
Toch moet de wandelaar de paraplu iets naar voren houden om niet door de
druppels geraakt te worden. Hoe harder hij loopt, hoe meer hij de
paraplu naar voren moet houden om niet nat te worden.

Als je tijdens een regenbui in een auto zit, merk je dat de voorruit van
de auto kletsnat wordt van de regen. Maar let eens op de achterruit. Die
blijft bijna droog. Hoe komt dat?

Wel, door de beweging van de auto lijkt het alsof de richting van de
neervallende druppels verandert.

Natuurlijk alleen maar voor iemand die ook in de auto zit. Alle druppels
lijken op hem af te komen. Precies zo is het met onze wandelaar die door
de regen loopt.

Waarschijnlijk vraag je je af wat dit nu eigenlijk met sterrenkunde te
maken heeft. In de sterrenkunde kennen we precies hetzelfde
verschijnsel. Als je namelijk naar een ster kijkt, zie je die in een
bepaalde richting staan. Er is echter een klein verschil tussen de
richting waarin je die ster ziet staan (schijnbare richting) en de
werkelijke richting. Dat komt doordat de aarde beweegt. Net als de auto
die door de regen rijdt. De kijker moet daarom iets in de richting van
de beweging van de aarde gedraaid worden om de ster in het midden van
het kijkerveld te houden. De wandelaar moest immers ook zijn paraplu in
zijn eigen bewegings richting draaien.

Het verschil tussen de schijnbare en de werkelijke richting van een ster
is echter zeer klein. Dat komt doordat de snelheid van de aarde in zijn
baan om de zon erg klein is in vergelijking met de snelheid van het
licht. De aarde beweegt met een snelheid van bijna 30 km/sec om de zon.
De snelheid van het licht is echter bijna 300.000 km/sec. De afwijking
tussen de werkelijke en de schijnbare richting van het licht van een
ster, veroorzaakt door de beweging van de aarde om de zon, wordt
*jaarlijkse aberratie* genoemd.

De aarde draait immers in één jaar om de zon. Deze aberratie werd in het
jaar 1725 ontdekt door *James Bradley*. De grootst mogelijke afwijking
van de schijnbare plaats aan de hemel in vergelijking met zijn
werkelijke positie is 20,5 [boogseconde](/encyclopedie/hoeken).

Eén boogseconde is het 1/60ste deel van een [boogminuut](/encyclopedie/hoeken)
en één boogminuut is weer het 1/60ste deel van een
graad. Dus één boogseconde is het 1/3600ste deel van een graad.

Ook door de draaiing van de aarde om zijn as treedt een afwijking op
tussen de schijnbare en de werkelijke richting van een ster. Deze
afwijking is nog veel kleiner en wordt *dagelijkse aberratie* genoemd.

----------------------------------------------------------------------------
