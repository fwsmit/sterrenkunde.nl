+++
title = "Starburst-stelsels"
date = 2023-11-17T19:54:58+01:00
draft = false
+++

\

Dit zijn blauwe [sterrenstelsels](sterrenstelsel.html){.two} die veel
jonge, hete en zware sterren bevatten. Dat duidt erop dat deze stelsels
in hun recente verleden een periode van intense stervorming hebben
doorgemaakt. Zo\'n geboortegolf van sterren wordt meestal aangeduid met
het Engelse woord starburst.

Starburst-stelsels zijn het resultaat van botsingen tussen twee
«normale» sterrenstelsels. Bij zo\'n ontmoeting wordt het aanwezige gas
in de stelsels hevig in beroering gebracht en hier en daar samengedrukt.
Dat leidt tot ware geboorte golven in de sterrenbevolking.

Infraroodsterrenkunde is een belangrijk middel om starburst stelsels te
onderzoeken, omdat deze in dichte wolken van stof en gas zijn gehuld,
die het onderzoek met gewone telescopen ernstig bemoeilijken. Bij
infrarode golflengten daarentegen zijn deze stelsels uitermate helder.
Die grote helderheid is het gevolg van de geboortegolf van sterren:
jonge zware sterren zenden namelijk veel infraroodstraling uit. Zulke
sterren, die tenminste achtmaal zo zwaar zijn dan de zon, eindigen hun
leven als [supernova](supernova.html){.two}.

In 1992 begonnen sterrenkundigen van het California Institute of
Technology (Caltech) en het Jet Propulsion Laboratory (JPL) in veertig
starburst-stelsels te zoeken naar sporen van supernovae. Dat jaar
ontdekten ze in het starburst-stelsel [NGC](ngc.html){.two} 3690
inderdaad een supernova die was verschenen op een infrarood-opname van 9
maart 1992, maar weer was verdwenen op opnamen die in december 1993
waren gemaakt. Pas door te verdwijnen verraadde de supernova zijn
aanwezigheid. In 1993 werd in hetzelfde stelsel opnieuw een supernova
ontdekt. Deze ontdekkingen bevestigen de theorie dat dit
starburst-stelsel inderdaad veel jonge, zware sterren bevat.
