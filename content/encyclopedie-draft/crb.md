# Noorderkroon

\

De Noorderkroon is een klein, maar gemakkelijk te herkennen sterrenbeeld
tussen Hercules en Boötes. In het voorjaar kun je het sterrenbeeld hoog
aan de hemel vinden. Het lijkt ook erg veel op een kroon.

De helderste ster van dit sterrenbeeld heet Gemma. Dat be tekent
edelsteen. De koning van Kreta, Minos, had een zoon gehad, die door de
schuld van Atheners gedood was. Daarom had Minos de stad Athene
gedwongen, elke negen jaar zeven jongens en zeven meisjes van 21 jaar
aan hem te geven. Zij zouden dan worden opgegeten door de minotaurus,
een monster dat bestond uit een half mens en een halve stier. Toen dat
voor de derde keer gebeurde, ging de zoon van de koning van Athene,
Theseüs (spreek uit: Tee-suis), mee om het monster te doden. Zijn vader
had gezegd dat hij op zijn schip een wit zeil moest hijsen als alles
goed afgelopen was, in plaats van het gebruikelijke zwarte zeil. Theseüs
kwam op Kreta en werd verliefd op de dochter van koning Minos, Ariadne.
Ariadne wees Theseüs de weg naar het doolhof, waarin het monster
opgesloten zat. Dat doolhof heette labyrint. Theseüs kreeg van Ariadne
een kluwen wol en een toverzwaard. Toen zocht hij in het labyrint de
minosaurus op en doodde het monster met zijn toverzwaard.

Doordat hij de kluwen wol had uitgerold, kon hij de uitgang ook weer
vinden. Maar toen bleek, dat de god van de wijn, Dionysos, Ariadne had
gedwongen met hem te trouwen. Theseüs was daar zo bedroefd onder, dat
hij helemaal vergat de witte zeilen te hijsen toen hij weer in de buurt
van Athene kwam.

Zijn vader Aegeus (spreek uit: Ee-guis) dacht dat Theseus gedood was en
verdronk zichzelf in de zee, die nu nog naar hem heet: de Aegeïsche Zee.
Ariadne kreeg van Dionysos een hele mooie kroon, en dat is de
Noorderkroon.\
Hieronder vind je nog wat gegevens over de drie helderste sterren van
het sterrenbeeld Noorderkroon. In de eerste kolom vind je de Griekse
letteraanduiding met daarachter de naam van de ster. Vervolgens geven we
de afstand in [lichtjaar](lichtjaa.html){.two}, het
[spectraaltype](spectraa.html){.two}, de [schijnbare\
magnitude](schijnba.html){.two} en de [absolute
magnitude](absolute.html){.two}.

    alfa CrB     Gemma      71 lj     A0     2,31     0,6 
    beta CrB               102 lj     A8     3,72     1,2 
    gamma CrB              142 lj     A0     3,93     0,7 

De Latijnse naam van het sterrenbeeld Noorderkroon is *Corona Borealis*.
Bij gebruik van de tweede naamval (genitief) wordt dit Coronae Borealis.
Als we het hebben over de ster alfa (a) van het sterrenbeeld
Noorderkroon zeggen we a Coronae Borealis of we schrijven a CrB, want de
officiële afkorting van het sterrenbeeld Noorderkroon is CrB.

Bij het trefwoord [sterrenbeelden](sterrenb.html){.two} vind je een
lijst van alle 88 sterrenbeelden die er zijn.
