+++
title = "Christiaan Huygens"
date = 2023-11-17T19:54:58+01:00
draft = false
+++

  -----------------------------------------------------------------------
  ![Christiaan Huygens](/huygens-modified.png)
  
  **Christiaan Huygens**

  -----------------------------------------------------------------------

Christiaan Huygens was een Nederlands wis-, natuur- en sterrenkundige
van internationale betekenis. Hij werd op 14 april 1629 geboren in Den
Haag en studeerde in Leiden en Breda. In 1655 promoveerde hij te Angers
in de rechten.

Van 1666 tot 1681 woonde hij in Parijs als lid van de Académie des
Sciences (Academie van wetenschappen) waarvoor hij belangrijk werk deed.
Niet voor niets werd hij in 1663 erelid van de «Royal Society» in
Engeland. In 1681 verliet hij Frankrijk en vestigde zich in zijn
geboortestad Den Haag. Huygens bewoog zich aanvankelijk voornamelijk op
wiskundig gebied en gold in het midden van de 17de eeuw als de leidende
figuur onder de Europese wiskundigen. Later wijdde hij zich aan de
experimentele en de mathematische natuurkunde, speciaal op het gebied
van de *mechanica* en de *optica*. Hij zette de bij [Galileo
Galileï](galilei.html){.two} begonnen ontwikke ling van de klassieke
mechanica voort door zijn onderzoek over val- en slingerbeweging,
cirkelbeweging en botsing.

Door zijn theorie van de fysische slinger maakte hij een begin met de
dynamica van het vaste lichaam. Hij is ook de uitvinder van het
*slingeruurwerk*. Door de ontdekking van het slingeruurwerk door
Christiaan Huygens werd het mogelijk om goede positiebepalingen te
combineren met een juiste tijd meting.

Op het gebied van de optica hield hij zich bezig met de theorie van
lenzen en haar toepassing in kijkers en micros copen. Het was Huygens
die theoretisch de beste vorm voor een lens bepaalde. In 1655 bouwde hij
samen met zijn broer Constantijn, een kijker van 12 voet en wat later
een van 23 voet lengte (1 voet is ongeveer 30 cm). Deze kijkers bleken
al van goede kwaliteit. Hij ontdekte ermee dat Saturnus een maan (Titan)
en bovendien een ring heeft, dat de planeet Mars in ongeveer 24 uur om
zijn as wentelt en dat de planeet was afgeplat en ook op Jupiter kon hij
met zijn kijker enkele details onderscheiden. Toch waren de kijkers nog
verre van ideaal. De gebroeders Huygens maakten lenzen met brandpunt
afstanden tot 210 voet (63 meter!). Maar hoe moet je een dergelijke lens
voorzien van een kijkerbuis en ermee werken? Huygens zag af van lange
houten buizen. In het geval van zijn 123 voet telescoop hees hij het
[objectief](/encyclopedie/telescopen), dat gemonteerd was in een korte
metalen buis, omhoog aan een lange paal.

Vanaf de grond kon de waarnemer met het [oculair](/encyclopedie/telescopen),
dat met een draad aan het objectief was vastgemaakt, zijn waarnemingen
doen. Je begrijpt dat een dergelijk instrument nogal wat ervaringen
vereist van de waarnemer. Huygens kon goed met zijn instrument overweg,
gezien zijn ontdekkingen. We noemden er reeds enkele, en daaraan zou de
ontdekking van een aantal nevels zoals de
[Orionnevel](/encyclopedie/orionnevel.) en een groot aantal
[dubbelsterren](/encyclopedie/dubbelster) nog toegevoegd moeten worden. Dat
Huygens behalve Titan geen manen bij Saturnus kon onderscheiden, was een
gevolg van de gebrekkige kwaliteit van het glas waarvan de lenzen
gemaakt waren en de bouw van het oculair.

Het oculair, waarvoor eerst een platbol lensje gebruikt werd, wijzigde
hij in 1662 in een combinatie van 2 plat bolle lensjes, die op een
theoretisch berekende afstand van elkaar geplaatst werden. Dit zogeheten
*Huygens-oculair* bracht een grote verbetering teweeg en behoort nog
steeds tot de belangrijkste typen oculairen.

Huygens merkte ook op dat sterren twinkelen en de randen van de maan en
planeten trillen in de kijker. Zelfs wanneer het weer rustig is. Hij
wees erop, dat de beeldonrust niet veroorzaakt wordt door de telescoop.
Hiermee deed hij een stap op de weg van het onderzoek van atmosferische
invloeden bij astronomische waarnemingen.

Christiaan Huygens heeft nog veel meer wetenschappelijk werk gedaan. Met
zelfgebouwde microscopen deed hij micro biologische waarnemingen. Ook
stelde hij een mechanische lichttheorie op, die gebaseerd is op een
golfbeginsel, waar mee hij onder andere ook de dubbele breking
behandelde.

Verder verbeterde hij de luchtpomp en probeerde een op buskruit lopende
verbrandingsmotor te construeren. Hij overleed op 8 juni 1695 in Den
Haag.

---
