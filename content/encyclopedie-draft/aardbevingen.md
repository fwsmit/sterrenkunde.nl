# Aardbevingen

\

  -----------------------------------------------------------------------
  ![De gevolgen van een aardbeving](plaatjes/aardbeving.jpg){vspace="0"
  hspace="0"}\
  **De gevolgen van een aardbeving**

  -----------------------------------------------------------------------

Op plaatsen waar de aardkorst erg dun is komen vaak aardbevingen voor.

Deze aardbevingen ontstaan door plotselinge beweging van één of meerdere
lagen van de aardkorst of de daaronder liggende aardmantel. Hierdoor
ontstaan trillingen. Deze trillingen hebben een geweldige snelheid.

We onderscheiden verschillenden golven. Zo worden de golven waarbij de
deeltjes zich bewegen in de richting van de voortlopende trilling
*P-golven*genoemd. Deze P-golven hebben de grootste snelheid. Bij de
*S-golven*bewegen de deeltjes zich loodrecht op de
voortplantingsrichting van de golf. Bovendien worden oppervlaktegolven
(*L-golven*) uitgezonden.

Al deze trillingen worden uit het centrum van de aardbeving
tegelijkertijd uitgestraald. Ze hebben een verschillende snelheid.
Daardoor bereiken ze de seismografische stations enige tijd na elkaar.
(Een *seismograaf*is een instrument voor het optekenen van
aardbevingen). Uit het tijdsverschil kan men de plaats van het centrum
van de trillingen op het aardoppervlak berekenen.

We kennen twee soorten aardbevingen. Het zijn *natuurlijke* en
*niet-natuurlijke* aardbevingen. Niet natuurlijke aardbevingen worden
door mensen veroorzaakt. Ze kunnen ontstaan door het ondergronds laten
ontploffen van een atoombom.

Per jaar komen gemiddeld tien zeer zware aardbevingen voor. Verder nog
zo\'n honderd zware bevingen en honderdduizend zwakke aardschokken. Het
totale aantal bevingen dat met instrumenten kan worden waargenomen
bedraagt jaarlijks ongeveer een half miljoen! We onderscheiden twee
belangrijke groepen natuurlijke aardbevingen. Dat zijn *tektonische
aardbevingen* en *vulkanische aardbevingen*.

Tektonische aardbevingen ontstaan door spanningen in de korst van de
aarde. Deze spanningen worden veroorzaakt door verschillen in
temperatuur en druk.

Vaak zal de korst van de aarde ondergronds gaan verschuiven. Dat gebeurt
met schokken.

Ook aan het oppervlak kunnen scheuren ontstaan.

Vulkanische aardbevingen worden door vulkanisme veroorzaakt. Deze
bevingen komen voor op een diepte van minder dan 25 kilometer.
Vulkanische aardbevingen zijn over het algemeen veel zwakker dan
tektonische aardbevingen.

Het centrum van een aardbeving noemen we *bevingshaard* of
*hypocentrum*. Het hypocentrum ligt bijna altijd diep onder het
aardoppervlak. Het punt aan het oppervlak dat er recht boven ligt wordt
*epicentrum* genoemd.

De meeste aardbevingen zijn ondiep. Daarmee bedoelen we dat het
hypocentrum niet dieper ligt dan 60 kilometer. Zij worden veroorzaakt
door verschuivingen in de aardkorst of in het gesteente niet ver
daaronder. Een tweede groep bevingen komt uit haarden met middelgrote
diepte. Namelijk tussen 60 en 300 kilometer. Bevingen uit diepten groter
dan 300 kilometer worden diep genoemd. De grootste diepte die tot dusver
gemeten is, bedraagt 720 kilometer!

We spreken van een *zeebeving* wanneer het epicentrum van de beving op
de bodem van de oceaan ligt. Als bij de beving de zeebodem omhooggestuwd
wordt, zal het zeeoppervlak eveneens worden opgestuwd. Er breiden zich
van het epicentrum golven uit als rimpels in een vijver waarin een steen
wordt gegooid. Deze golven lopen met enorme snelheid over de oppervlakte
van de oceaan. Bij een waterdiepte van vijf kilometer is de snelheid 800
km/uur.

In de open oceaan bedraagt de hoogte van de golven niet meer dan enkele
decimeters en de afstand tussen de golven (golflengte) is enkele
honderden kilometers. Maar naderen deze golven een kust, dan wordt de
snelheid kleiner. Dat komt doordat de diepte minder wordt. Ook neemt de
golfhoogte toe. Er kunnen echte brandingsgolven ontstaan van tientallen
meters hoogte. Deze vernielende watergolven, ontstaan bij een zeebeving,
worden *Tsoenami* genoemd. Dat is Japans en betekent «lange golf». Bij
nadering van de kust wordt de voorzijde van deze golven sterk afgeremd.
Daardoor begint de tsoenami meestal met het teruglopen van het water,
waarna een kwartier later de eerste golftop aankomt. Hierbij kunnen
reusachtige overstromingen plaatsvinden. De energie die bij een
aardbeving vrij komt, wordt uitgedrukt in de *magnitude*.

Deze magnitude is echter heel wat anders dan de magnitude die we
gebruiken voor het aangeven van helderheden van hemllichamen. De
zwaarste aardbevingen hebben een magnitude groter dan 8. Aardbevingen
waarbij tien keer minder energie vrijkomt hebben een magnitude van 7.
Ook dit zijn zeer zware aardbevingen. Zware aardbevingen hebben een
magnitude van 6. Deze zijn op hun beurt weer 10 keer zwakker dan die van
magnitude 7 en 100 (namelijk 10 x 10) keer zwakker dan aardbevingen van
magnitude 8. Deze schaalverdeling wordt ook wel de
*Richterschaal*genoemd, naar de Amerikaanse seismoloog Charles F.
Richter (1900-1985) die deze schaalverdeling heeft ingesteld.

Bij een aardbeving hoor je wel eens dat deze een kracht had van
bijvoorbeeld 7 op de schaal van Richter. Die aardbeving had dan een
kracht van magnitude 7.

Aardbevingen kunnen geweldig verwoestend zijn. Op 18 april 1906 werd de
Amerikaanse stad San Francisco zwaar getroffen door een aardbeving. De
schade was enorm en er vielen 700 doden. Op 1 september 1923 werden de
Japanse steden Jokohama en Tokio verwoest. Deze beving had een kracht
van 8,2 op de schaal van Richter en veroorzaakte vloedgolven van tien
meter hoogte.

Het aantal slachtoffers bedroeg 100.000. Op 31 mei 1970 eiste een
aardbeving in Peru 70.000 slachtoffers. De aardbeving van 27 juli 1976
in China eiste zelfs 650.000 slachtoffers.

Recente aardbevingen zijn die van 12 oktober 1992 waarbij in de
Egyptische hoofdstad Caïro honderden mensen omkwamen. Op 17 januari 1994
werd de Amerikaanse stad Los Angeles getroffen door een zware
aardbeving. Enkele weken later, in februari 1994 werd het stadje Liwa op
Sumatra in Indonesië getroffen door een aardbeving waarbij meer dan 200
mensen de dood vonden en duizenden gewond raakten. Tenslotte was er op
17 januari 1995 een aardbeving in Japan. Deze aardbeving, met een kracht
van 7,2 op de schaal van Richter, kostte meer dan 5000 Japanners het
leven terwijl er tienduizenden gewonden vielen.

De havenstad Kobe werd bijna geheel verwoest!

Gelukkig komen aardbevingen in ons land nauwelijks voor. En als er een
voorkomt is deze zo zwak dat we er nauwelijks wat van merken. Een
uitzondering vormt echter de aardbeving van 13 april 1992 met een kracht
van 5,5 op de schaal van Richter die vooral in Limburg en Oost-Brabant
flink wat schade veroorzaakte.

Bij een *aardverschuiving* wordt een gedeelte van de aardkorst
verplaatst.

Zo\'n aardverschuiving komt soms in berg achtige streken voor na zware
regenval.

Ook een aardbeving kan een aardverschuiving veroorzaken.
