+++
title = "Lichtjaar"
date = 2023-11-17T19:54:58+01:00
draft = false
+++

\

Eén lichtjaar is de afstand die het licht in één jaar aflegt. Je wilt
zeker ook wel weten hoeveel kilometer een lichtjaar is. Wel, het licht
heeft een snelheid van 300.000 km/sec. In één seconde legt het licht dus
300.000 kilometer af. In één minuut dus 60 x 300.000 = 18 miljoen
kilometer. In één uur 60 x 18 miljoen = 1080 miljoen kilometer. In één
dag 24 x 1080 miljoen kilometer = ongeveer 26.000 miljoen kilometer. Dat
is 26 miljard kilometer. Per jaar legt het licht 365 x 26 miljard = 9500
miljard kilometer af. Ofwel 9,5 biljoen kilometer.

Dat schrijven we zo: 9.500.000.000.000! Als een raket zó hard zou gaan,
zou hij in één jaar 250 miljoen keer om de aarde kunnen vliegen. Of 13
miljoen keer heen en terug naar de maan. Of nog haast 1000 keer heen en
terug naar Pluto! De dichtstbijzijnde ster, [Proxima
Centauri](proxima.html){.two}, staat op een af stand van 4,3 lichtjaar.
Het licht heeft dus meer dan vier jaar nodig om van die ster naar de
aarde te komen! De [Andromedanevel](andromedanevel.html){.two}, een
naaste buur van ons [melkwegstelsel](melkwegs.html){.two}, staat op 2,2
miljoen lichtjaar afstand; het licht dat we van dat stelsel ontvangen,
vertrok dus 2,2 miljoen jaar geleden.

Sterrenkundigen werken vaak met een andere afstandsmaat. Dat is de
*parsec*, vaak afgekort tot *pc*. Eén parsec is gelijk aan 3,26
lichtjaar. Proxima Centauri staat dus op een afstand van 4,3 : 3,26 =
1,32 parsec en de Andromedanevel op 2,2 miljoen gedeeld door 3,26 =
675.000 parsec. Het voordeel van de parsec boven het lichtjaar is dat
het een eenheid is waar gemakkelijk voorvoegsels voor geplaatst kunnen
worden. Zo kennen we ook nog de *kiloparsec*. Het voorvoegsel kilo
betekent duizend. Eén kilometer is immers duizend meter. Zo is één
kiloparsec gelijk aan duizend parsec (dus aan 3260 lichtjaar). Tenslotte
kennen we nog de *megaparsec*. Het voorvoegsel mega betekent miljoen.
Eén megaparsec is dus gelijk aan één miljoen parsec en komt overeen met
3.260.000 lichtjaar. Afstanden tot andere sterrenstelsels worden soms in
megaparsec opgegeven. Een kiloparsec wordt vaak afgekort tot *kpc* en
een megaparsec tot *Mpc*. Zoals eerder vermeld staat de Andromedanevel
op een afstand van 675.000 parsec. Dat is 675 kpc ofwel 0,675 Mpc.

Bij het trefwoord [parallax](parallax.html){.two} kun je lezen waar het
woord parsec vandaan komt.
