+++
title = "Kometen"
date = 2023-11-17T19:54:58+01:00
draft = false
+++

---
Af en toe kun je aan de hemel een bijzonder hemellichaam zien: een
komeet. Evenals planeten draaien kometen in een baan om de zon. Maar de
banen van kometen zijn meestal niet zo mooi rond als de banen van
planeten. Een komeet beweegt in een uitgerekte cirkel om de zon. Zo\'n
uitgerekte cirkel noemen we een *ellips.* Als een komeet ver van de zon
staat, bestaat hij alleen maar uit een kern. Die kern is maar erg klein.
De middellijn ervan ligt tussen 1 en 100 kilometer. De massa is ongeveer
honderd tot duizend miljard (dat is 1 biljoen!) kilogram.

De kern bestaat hoofdzakelijk uit stof, gruis, steentjes,
ijzermeteoroïden en ijsdeeltjes. De meeste deeltjes in de kern zijn heel
erg klein. Van één honderdste millimeter tot ongeveer één centimeter
groot. De deeltjes zitten samen geklonterd tot brokken van zo\'n tien
meter middellijn. De ijsdeeltjes bestaan uit bevroren gassen zoals
ammoniak, methaan, koolmonoxyde en blauwzuur. Maar er komt ook gewoon
ijs (bevroren water) voor.

Als zo\'n komeetkern in de buurt van de zon komt, kunnen de deeltjes in
de kern losraken. Dat gebeurt vooral door de inwerking van de
zonnestraling. Ook verdampen de ijs deeltjes als de komeet in de buurt
van de zon komt.

Rond de kern ontstaat op deze manier een soort omhulsel. Dat omhulsel
noemen we de *coma* van een komeet. Het is eigenlijk een gaswolk die
vermengd is met stofdeeltjes. De coma kan erg groot zijn. De middellijn
is vaak tienduizend tot honderdduizend kilometer. Maar de dichtheid van
het gas in de coma is erg laag. In één kubieke centimeter zitten maar
tienduizend tot één miljoen gasmoleculen. Dat lijkt misschien veel. Maar
het is juist erg weinig! In het beste luchtledige dat wij op aarde in
een laboratorium kunnen maken komen ongeveer net zo veel molekulen per
kubieke centimeter voor! De coma is dus erg ijl! In januari 1970
ontdekte dr.*Arthur Code* dat de komeet *Tago-Sato-Kosaka* omgeven was
door een geweldige water stofwolk. Deze waterstofwolk had een middellijn
van zo\'n 12 miljoen kilometer. De ontdekking van de waterstofwolk was
mogelijk door metingen van het spectrum van de komeet vanuit een
satelliet. Het was voor het eerst dat een komeet door een kunstmaan
onderzocht werd.

De fraai gevormde staart van een komeet ontstaat door de invloed van de
zon. De staart bestaat uit gas- en stof deeltjes. Deze gas- en
stofdeeltjes zijn afkomstig uit de coma van de komeet. Ze zijn als het
ware van de coma weggeblazen. Dat gebeurt op twee manieren. Ten eerste
door de *stralingsdruk* van de zon. De straling van de zon duwt een heel
klein beetje tegen de deeltjes in de coma. Deze stralingsdruk is
vreselijk klein. Op aarde merk je er nooit iets van. Maar in de coma van
een komeet wel. Het wegblazen gebeurt ook door de *zonnewind*. Behalve
straling zendt de zon ook elektrisch geladen deeltjes uit. Deze deeltjes
stroom heet de zonnewind. De deeltjes van de zonnewind botsen tegen de
gas- en stofdeeltjes in de coma. Dus stralingsdruk en zonnewind zorgen
er voor dat er deeltjes van de kop af geblazen worden, en zo ontstaat de
staart van een komeet. Hij is daardoor altijd van de zon af gericht.

De staart van een komeet kan ontzettend lang worden. Soms wel honderd
miljoen kilometer. Dat is tweederde van de afstand van de aarde tot de
zon! In sommige gevallen kan de staart nòg langer zijn. De breedte van
een komeetstaart is hoogstens één tot twee miljoen kilometer. Toch nog
flink breed, vind je niet? Een komeetstaart is heel ijl. Per kubieke
centimeter komen er slechts tien tot honderd moleculen in voor. Dat is
duizend keer minder dan in het beste luchtledige dat we op aarde in een
laboratorium kunnen maken! De totale massa van de staart is gemiddeld
zo\'n honderd miljard kilogram. In vergelijking met de aarde is dat
bijna niets. De massa van de aarde is honderd biljoen keer
(100.000.000.000.000) keer groter! In de buurt van de zon is de snelheid
waarmee de deeltjes van de kop van de komeet wegvliegen ongeveer tien
kilometer per seconde. Aan het einde van de staart is die snelheid
toegenomen tot enkele honderden kilometers per seconde.

Door de grote snelheid waarmee de deeltjes uit de kop van een komeet
wegvliegen, kan er heel snel een lange staart ontstaan. Ook kan de vorm
van een komeetstaart hierdoor snel veranderen.

Hoe lang een komeetstaart wordt, hangt af van verschillende dingen. De
samenstelling van de kern van de komeet is erg belangrijk. Ook de
afstand van de komeet tot de zon speelt een grote rol. Hoe dichter een
komeet bij de zon komt, hoe groter de staart zal worden. De sterkte van
de zonnewind is natuurlijk ook erg belangrijk. Die zonnewind is niet
altijd even sterk. Als de zon aktief is, is de zonnewind het sterkst. Er
vinden dan veel uitbarstingen op de zon plaats.

Ook is het aantal zonnevlekken dan veel groter dan normaal.

Hoe meer zonnevlekken er zijn, hoe aktiever de zon is, en hoe sterker de
zonnewind.

De sterrenkundigen onderscheiden twee soorten staarten bij kometen. Ze
worden wel *type I* en *type II* genoemd. Een staart van type I bestaat
voor het grootste deel uit *gas*. De staart van type II voornamelijk uit
*stof*. De stofstaart is vaak kromgebogen. Als de stofdeeltjes bij de
komeet vandaan geblazen zijn, staan ze op een grotere afstand van de
zon.

Daardoor bewegen ze minder snel in hun baan. Ze liggen dus wat achter op
de komeet zelf. De gasstaart is meestal recht.

De gasdeeltjes zijn veel lichter dan de stofdeeltjes. Daar door worden
ze met een grotere snelheid van de komeetkop weggeblazen. Binnen korte
tijd zijn ze onzichtbaar geworden.

Veel kometen hebben tijdens hun bestaan last van de aantrekkingskracht
van de planeten. De massa van een komeet is ontzettend klein in
vergelijking met de massa van een planeet. Soms komt een komeet dicht in
de buurt van een planeet. De baan van de komeet kan dan door de
aantrekkings kracht van de planeet flink veranderen. Vooral de reuzen
planeet Jupiter heeft voor de nodige storingen in de banen van kometen
gezorgd.

Veel kometen die voor de eerste keer verschijnen hebben omlooptijden van
vele duizenden of zelfs honderdduizenden jaren. Vaak is de baan zelfs zó
uitgerekt dat ze nooit meer terugkomen. Veel baanstoringen zorgen er
voor dat het *aphelium* van een komeetbaan in de buurt van een
planeetbaan ligt. (Het aphelium is het punt in de baan waar de komeet
zijn grootste afstand tot de zon bereikt.) Ook deze baan storingen
worden veroorzaakt door de aantrekkingskracht van de planeten. Als het
aphelium van de komeetbaan in de buurt van Jupiter ligt, zeggen we dat
die komeet tot de *Jupiter familie* behoort. Zo is er ook een
*Saturnusfamilie*, een *Uranusfamilie* en een *Neptunusfamilie*. Maar de
Jupiterfamilie is het grootst. Er zijn al meer dan zeventig kometen
bekend die tot deze familie behoren.

Behalve kometenfamilies zijn er ook kometengroepen. Tot een bepaalde
groep behoren kometen die ongeveer dezelfde baan door het zonnestelsel
volgen. Meestal verschillen de banen van kometen nogal van elkaar. Er
zijn bijvoorbeeld kometen bekend die de zon tot op zeer korte afstand
kunnen naderen.

Ze scheren als het ware langs het zonsoppervlak. Soms komen ze zelfs zó
dichtbij het oppervlak van de zon dat ze erdoor worden opgeslokt. Aan de
andere kant zijn er ook tal van kometen die nooit in de buurt van de zon
komen.

Nadat een komeet zijn kortste afstand tot de zon heeft bereikt (deze
afstand noemen we de *periheliumafstand*), wordt de afstand tot de zon
weer groter. De invloed van de zonnewind en de stralingsdruk zal
langzaam maar zeker kleiner worden. De staart van de komeet wordt
daardoor ook steeds kleiner en zal geleidelijk helemaal verdwijnen. Het
stof en gas uit de staart verspreidt zich in de ruimte langs de baan van
de komeet. Iedere keer als een komeet langs de zon reist, verliest hij
dus wat van zijn massa.

Meestel minder dan 1/100ste deel (1%). Maar dat is toch genoeg om er
voor te zorgen dat de meeste kometen in een paar duizend jaar helemaal
zijn 'opgelost'. Maar wat dan? Zullen er dan geen kometen meer zijn?
Wees maar niet ongerust. Het aantal kometen zal dan nog steeds ongeveer
hetzelfde zijn. Alleen zijn het allemaal andere! Nu zul je wel willen
weten waar die kometen dan allemaal vandaan komen. Volgens de
Nederlandse astronoom *Jan H. Oort* bestaat er een enorme wolk van
komeetkernen. Ze bewegen op afstanden van 40.000 tot 150.000
[astronomische eenheden ](/encyclopedie/ae)rond de zon. Deze wolk wordt wel de *circumsolaire
kometen wolk* genoemd. Sommige sterrenkundigen denken dat er in die wolk
wel honderd miljard komeetkoppen zitten. Door storingen in hun banen
kunnen er vanuit die wolk komeetkernen naar de zon toe vallen. Zulke
storingen ontstaan bijvoorbeeld door invloeden van sterren in de buurt
van de zon. Die kometen hebben dus enorm lange omlooptijden.
Baanstoringen door de planeten zorgen er soms voor dat een komeet een
kortere omlooptijd krijgt.

In 1994 besloot de [Internationale Astronomische Unie](/encyclopedie/iau)
met ingang van 1995 de manier te wijzigen waarop kometen tot dan toe
werden aangeduid. Tot dan toe kreeg een komeet eerst een voorlopige
aanduiding met een jaartal gevolgd door een letter die het rangnummer
van ontdekking aangaf. Later kreeg die komeet een definitieve aanduiding
met een jaartal gevolgd door een Romeins cijfer in volgorde van
periheliumdoorgang (dat is het moment dat de komeet zijn kortste afstand
tot de zon bereikt).

De nieuwe manier van aanduiden gebeurt op dezelfde manier als dat bij
planetoïden gaat. Elke aanduiding bestaat vanaf 1995 uit het jaar van
ontdekking, gevolgd door een hoofd letter die aangeeft in welke halve
maand het object ontdekt is en een nummer. Zo heeft de eerste komeet die
in de eerste helft van januari 1995 ontdekt is de aanduiding C/1995 A1
(Jedicke) gekregen. De vierde komeet die in de tweede helft van maart
1995 werd ontdekt kreeg de aanduiding 1995 F4.

De reden voor deze verandering komt voor een belangrijk deel omdat men
bij ontdekking niet altijd weet of het object een komeet of planetoïde
is. Zo is de planetoïde (?) [Chiron](/encyclopedie/chiron)aangeduid met 1990 UL3, 1990p en 1990 XVI. Als men
zeker weet om wat voor soort object het gaat kan de aanduiding (en/of
naam) worden voorafgegaan met A (voor een planetoïde), C (voor een
komeet) of P (voor een periodieke komeet).

Net als de planetoïden zullen periodieke kometen van een gewoon
rangnummer worden voorzien zodra hun baan goed is vastgesteld. Dit
nummer komt dan voor de P/ te staan. Hiermee is een einde gekomen aan de
gewoonte om periodieke kometen bij elke herontdekking een nieuwe
aanduiding te geven. De traditie om kometen tevens naar hun ontdekkers
te vernoemen blijft bestaan.

Eén van de interessantste kometen van de laatste jaren was de *komeet
Shoemaker-Levy 9*. Deze komeet is enkele jaren geleden in een aantal
brokstukken uiteengevallen. In de zomer van 1994 sloegen deze
brokstukken op de reuzenplaneet Jupiter te pletter. De inslagen die dit
veroorzaakten waren vanaf de aarde duidelijk te zien. De botsing van
komeet Shoemaker-Levy met Jupiter heeft geleid tot een lichte band op
het zuidelijk halfrond van Jupiter. Dat is in de cember 1994 waargenomen
in het infrarood op de sterrenwacht van Calar Alto in Spanje. Dat
betekende dat toen nog steeds veel materie hoog in de atmosfeer van de
planeet is ge bleven.

Overigens gebeurt het vaker dat een komeet door de aan trekkingskracht
van een planeet in een aantal brokstukken uiteenvalt. De laatste jaren
gebeurde dat bijvoorbeeld ook bij de kometen Machholz 2 en de komeet
Harrington (1994g).

Twee hele heldere kometen van de laatste jaren waren de *komeet
Hyakutake* (1996 B2) die in het voorjaar van 1995 gemakkelijk als een
wazige vlek met het blote oog zichtbaar was. Maar de kroon spande toch
*komeet Hale-Bopp* (1995 O1) die in april 1997 zonder enige moeite als
komeet met staart zichtbaar was.

Zelfs in de stad met storend maanlicht viel deze komeet op. Hale-Bopp,
die daarmee tot de helderste van de 20e eeuw kan worden beschouwd, was
slechts iets zwakker dan Sirius, de helderste ster aan de hemel.

De komeet Hale-Bopp werd op 23 juni 1995, onafhankelijk van elkaar,
ontdekt door de Amerikanen Alan Hale en Thomas Bopp. Alan Hale is
werkzaam geweest als beroepsastronoom.

Hij werkte o.a. bij het Jet Propulsion Laboratory van NASA.

In 1993 richtte hij een eigen instituut in voor ruimte onderzoek. Daar
houdt men zich onder meer bezig met het zoeken naar planeten bij andere
sterren. Bovendien is hij een enthousiast popularisator van de
sterrenkunde. Hale is onder kometenwaarnemers een bekende naam. Sinds
1970 heeft hij al meer dan 200 kometen gezien. Tot 1992 heeft hij
bovendien getracht nieuwe kometen te ontdekken, maar na meer dan 400
zoekuren was hij hiermee gestopt. Op 23 juli 1995 had hij na een
waarneming van komeet P/d\'Arrest nog enige tijd over voor de tweede
komeet op zijn programma, P/Clark, boven zijn huis uit zou klimmen. Hij
besloot de tijd te doden met het kijken naar enkele sterrenhopen in het
sterrenbeeld Schutter. Dicht bij de sterrenhoop M 70 zag hij een zwak
neveltje dat hij niet kende. Het was er niet toen hij enige weken eerder
ook naar M 70 had gekeken.

Hoewel hij eerst nauwelijks kon geloven dat dit een nieuwe komeet was,
deed hij toch de gebruikelijke controles. Toen een uur later het nieuwe
object zich verplaatst bleek te hebben, was hij zeker en berichtte hij
zijn ontdekking aan de Internationale Astronomische Unie.

Thomas Bopp is een rasechte amateur met veel waarnemings ervaring. Zijn
grootste interesse betreft deep-sky objecten en niet kometen. Maar je
begrijpt dat hij razend enthousiast was na zijn ontdekking.

Bij zijn ontdekking op 23 juli 1995 had komeet Hale-Bopp een helderheid
van magnitude +10,5. Dat is behoorlijk helder voor een nieuw ontdekte
komeet. En zeker toen bleek dat de komeet op dat moment maar liefst een
miljard kilo meter van ons verwijderd was.

Door middel van computerberekeningen weten we wat meer over de
geschiedenis van komeet Hale-Bopp. Door terug te rekenen is gevonden dat
hij 20.000 jaar geleden, afkomstig uit de Oort-wolk, in de binnendelen
van het zonnestelsel is gekomen waar hij toevallig dicht langs de
reuzenplaneet Jupiter trok. Door de grote aantrekkingskracht van Jupiter
werd hij in een kortere baan om de zon gedwongen. Vlak voor zijn zesde
omloop om de zon was de omlooptijd 3800 jaar.

Toen hij echter tijdens die omloop - het was inmiddels 1996 geworden -
opnieuw dicht langs Jupiter trok, werd de omloop tijd verkleind tot de
huidige waarde van 2300 jaar.

Toen de komeet Hale-Bopp in maart 1997 zijn kortste afstand tot de aarde
bereikte was de komeet nog altijd 1,32 AE (astronomische eenheden) van
ons verwijderd. De afstand tot de zon bedroeg toen 0,92 astronomische
eenheden. Vele kometen zijn deze eeuw dichter bij de aarde gekomen dan
komeet Hale Bopp. In onderstaande lijst geven we een overzicht van al
die kometen die de aarde deze eeuw dichter genaderd zijn dan 0,2
astronomische eenheden (30 miljoen kilometer). Achter de naam vind je de
kleinste afstand in astronomische eenheden en de datum waarop die korste
afstand werd bereikt. Merk op dat de heldere komeet Hyakutake (1996 B2)
op de vijfde plaats staat.

---
|   |   |   |
|---|---|---|
1 IRAS-Araki-Alcock (1983 VII)      |0,0313 AE   |11 mei 1983 
2. 7P/Pons-Winnecke                  |0,0394 AE   |26 jun 1927 
3. 73P/Schwassmann-Wachmann 3        |0,0617 AE   |31 mei 1930 
4. Sugano-Saigusa-Fujikawa (1983 V)  |0,0628 AE   |12 jun 1983 
5. Hyakutake (1996 B2)               |0,1017 AE   |25 mrt 1996 
6. Seki (1961 VIII)                 |0,1019 AE   |15 nov 1961 
7. Suzuki-Saigusa-Mori (1975 X)     |0,1040 AE   |31 okt 1975 
8. 7P/Pons-Winnecke                 |0,1073 AE    |1 jul 1939 
9. Latyuchev-Wild-Burnham (1957 IX) |0,1297 AE   |12 jun 1921 
10. 7P/Pons-Winnecke                 |0,1412 AE   |12 jun 1921 
11. 6P/d'Arrest                      |0,1512 AE   |13 aug 1976 
12. 1P/Halley                        |0,1514 AE   |20 mei 1910 
13. Friend-Reese-Honda (1941 II)     |0,1516 AE   |18 feb 1941 
14. P/Haneda-Campos (1978 XX)        |0,1539 AE   |10 okt 1978 
15. 26P/Grigg-Skjellerup             |0,1593 AE   |12 apr 1947 
16. Pajdusakova-Rotbart-Weber        |0,1613 AE    |1 jun 1946 
17. 45P/Honda-Mrkos-Pajdusakova      |0,1689 AE    |4 feb 1996 
18. Peltier (1936 II)                |0,1720 AE    |4 aug 1936 
19. 26P/Grigg-Skjellerup             |0,1820 AE    |2 apr 1977 
20. 32P/Encke                        |0,1901 AE    |4 jul 1997 
21. Ikeja (1964 VIII)                |0,1939 AE   |12 aug 1964 
22. Bradfield (1979 X)               |0,1978 AE   |25 jan 1980 
23. 23P/Brorsen-Metcalf              |0,1987 AE [gug])   |15 sep 1919
     

De beroemdste van alle kometen is natuurlijk de komeet van Halley,
genoemd naar de Engelse sterrenkundige [Edmund Halley](/encyclopedie/halley)(1656-1742). Halley ontdekte dat de kometen van
1531, 1607 en 1682 alle drie zo\'n beetje dezelfde baan door het
zonnestelsel volgden. Hij vermoedde dat het steeds om dezelfde komeet
ging. Als dat zo was zou de komeet in 1758 opnieuw zichtbaar moeten zijn
want de omlooptijd bedroeg ongeveer 76 jaar. En inderdaad: in de
kerstnacht van 1758 werd de komeet opnieuw ontdekt. Halley was toen al
overleden, maar iedereen had het over de komeet van Halley, of kortweg
komeet Halley.

Over de komeet van Halley is zoveel te vertellen dat we van deze komeet
een apart trefwoord hebben gemaakt. Als je dus meer over deze beroemde
komeet wilt lezen, kijk dan bij [komeet Halley](/encyclopedie/halleyko).

---
