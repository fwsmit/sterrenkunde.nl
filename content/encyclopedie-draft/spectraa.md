+++
title = "Spectraaltype"
date = 2023-11-17T19:54:58+01:00
draft = false
+++

---
De kleur van een ster hangt samen met zijn oppervlakte temperatuur. Hoe
koeler de ster, des te roder zijn kleur.

Hoe heter een ster, des te blauwer zal zijn kleur zijn.

Wat temperatuur en kleur betreft kunnen we de sterren in een aantal
klassen verdelen. Al deze klassen hebben een letter gekregen. Zo kennen
we de klassen O, B, A, F, G, K en M. Deze klassen noemen we
spectraalklassen of spectraaltypen. Bijna alle sterren behoren tot één
van deze klassen. Uit het spectraaltype kunnen we de kleur en de
temperatuur aan het oppervlak van een ster bepalen.

Dat kun je heel goed zien in het lijstje op de volgende bladzijde.
Overigens behoren verreweg de meeste sterren tot spectraalklasse M.
Namelijk ongeveer 73%. 14% behoort tot spectraalklasse K, 9% tot klasse
G, 3% tot klasse F en 1% tot klasse A. De B- en O-klasse zijn nog veel
zeldzamer.

Van iedere duizend sterren is er slechts één te vinden met
spectraalklasse B. En van iedere miljoen sterren is er nog niet één te
vinden met spectraalklasse O! Je ziet dat het niet zo moeilijk is als
het lijkt. Probeer de volgorde van de letters uit je hoofd te leren. Dat
kan bijvoorbeeld met het zinnetje 'Onze Buurman Aantjes Foto grafeert
Graag Kleine Meisjes', of 'Ons Bezoek Aan Franeker Garandeert
Kostelijke Momenten.' De beginletters van ieder woord in deze zinnetjes
vormen de juiste volgorde in de spectraalklassen.

Nu is het natuurlijk niet zo dat een witte ster altijd precies een
oppervlakte-temperatuur heeft van 10.000°. Of een gele ster een
oppervlakte-temperatuur van precies 6.000°. Een gele ster kan best 5500°
heet zijn, of 6500°.

Maar dan is het spectraaltype niet precies G! We kunnen bij de
spectraaltypen namelijk nog een fijnere onderverdeling maken. Deze
verdeling gaat van 0 tot en met 9. Zo heeft een ster met een temperatuur
van 10.000° het spectraaltype A0.

Is de temperatuur iets lager, dan is het spectraaltype A1.

Zo kunnen we verder gaan tot A9. Die sterren zijn al behoorlijk
wit-geel, terwijl de temperatuur nog maar 8200° bedraagt. Is bij een
ster de oppervlakte-temperatuur nóg wat lager (8.000°), dan is het
spectraaltype F0.

Van één ster kunnen we heel duidelijk zijn kleur zien. Dat is natuurlijk
onze eigen zon. Duidelijk is te zien dat de kleur van de zon geel is.
Deze kleur komt overeen met een temperatuur van 6.000°. De juiste
oppervlakte-temperatuur van de zon is echter iets lager, namelijk 5700°.
Het spectraaltype van de zon is daarom ook niet precies G0, maar G2.

---
