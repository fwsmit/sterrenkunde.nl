+++
title = "Constante van Hubble"
date = 2023-11-17T19:54:58+01:00
draft = false
+++

\

De Amerikaanse sterrenkundige *Edwin P. Hubble* (1889-1953) is de
ontdekker van de uitdijing van het heelal. De afstanden tussen de
[sterrenstelsels](sterrenstelsel.html){.two} worden in de loop van de
tijd steeds groter. Gezien vanuit ons eigen
[Melkwegstelsel](melkwegs.html){.two} lijkt het alsof alle andere
sterrenstelsels van ons wegvluchten.

Hubble ontdekte dat er een recht evenredig verband is tussen de afstand
van een stelsel en zijn vluchtsnelheid. Als stelsel A vijf keer zo ver
weg staat als stelsel B, beweegt hij ook met een vijf keer zo hoge
snelheid van ons af.

De evenredigheidsconstante tussen vluchtsnelheid en afstand wordt de
constante van Hubble of Hubble-constante genoemd.

De waarde van de Hubble-constante is in feite een maat voor de
uitdijingssnelheid van het heelal. Een hoge Hubble constante betekent
dat het heelal snel uitdijt en daarom niet erg oud kan zijn. Een lage
Hubble-constante komt overeen met een oud en langzaam uitdijend heelal.

De Hubble-constante wordt uitgedrukt in een heel bijzondere eenheid:
kilometers per seconde per *megaparsec* (km/sec/Mpc).

Als de Hubble-constante 70 km/sec/Mpc bedraagt, wil dat zeggen dat een
sterrenstelsel op een afstand van één megaparsec (3,26 miljoen
lichtjaar) een vluchtsnelheid heeft van 70 kilometer per seconde. Is de
afstand twee megaparsec, dan is de vluchtsnelheid 140 kilometer per
seconde en stelsels op een afstand van tien megaparsec bewegen van ons
af met een snelheid van 700 kilometer per seconde.

Recente waarnemingen van de sterrenkundige *Wendy Freedman* en haar
collega\'s aan sterrenstelsels in de *Virgo-cluster*doen vermoeden dat
de Hubble-constante een waarde heeft van ongeveer 80 km/sec/Mpc. Dat
betekent dat het heelal onmogelijk ouder kan zijn dan 12 miljard jaar en
misschien zelfs niet ouder dan 8 miljard jaar.

Andere sterrenkundigen houden vast aan een veel lagere waarde voor de
Hubble-constante: 50 of hooguit 60 km/sec/Mpc. Zij baseren zich daarbij
op andere afstandsbepalingsmethoden, die overigens voor een deel óók
zijn uitgevoerd met de [Hubble Space Telescope](hst.html){.two}. Er kan
natuurlijk maar één waarde de juiste zijn; vermoedelijk ligt de waarheid
ergens halver wege.
