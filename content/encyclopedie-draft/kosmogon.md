+++
title = "Kosmogonie"
date = 2023-11-17T19:54:58+01:00
draft = false
+++

---
Beschrijving of theorie van de schepping of het ontstaan van de wereld
en het heelal. Reeds in de oudste tijden waarvan gegevens overgeleverd
zijn, vindt men hypothesen hierover in mythen en legenden. Vaak speelt
daarbij een godheid die, gewoonlijk uit reeds bestaande stof (de «chaos»
der Grieken), de orde schept die men er thans in aantreft, daarin de
hoofdrol.

De eerste, nog fantastische pogingen tot een kosmogonie op
natuurwetenschappelijke basis vindt men ca. 500 v. Chr. bij de Griekse
denkers ( *Thales van Milete*, *Empedocles* en *Plato*).

De eigenlijke wetenschappelijke kosmogonie begint echter pas aan het
eind van de 17de eeuw, als [Isaac Newton](/encyclopedie/newton) (1642 1727)
het denkbeeld oppert dat de zon en de vaste sterren door de werking van
de [zwaartekracht](/encyclopedie/zwaartekracht) zouden kunnen zijn ontstaan
uit een oermaterie die oorspronkelijk gelijkmatig over het heelal
verdeeld was. Door astronomen uit de 20ste eeuw (speciaal de Engelse
astronomen *Sir Arthur Eddington* (1882-1944) en *Sir James H. Jeans*
(1877-1946) is dit idee weer opgevat. De kosmogenetische
veronderstellingen van de 18de en 19de eeuw houden zich voornamelijk
bezig met het ontstaan van het planetenstelsel.

---
