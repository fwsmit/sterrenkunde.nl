# Doppler-effect

\

Het Doppler-effect noemen we de verandering van de golflengte van geluid
of licht. Deze verandering wordt veroorzaakt doordat de afstand tot de
bron groter of kleiner wordt.

Wanneer je in de trein zit, moet je eens goed opletten als je een
spoorwegovergang nadert. Je kunt de bel van de overweg horen rinkelen.
Rijdt de trein de overweg tegemoet, dan hoor je een hoge toon. Ben je de
overweg voorbij, dan is de toon veel lager. Het ligt natuurlijk niet aan
de bel. Die rinkelt altijd op dezelfde toon. Het verschil komt door de
beweging van de trein. Zou je het verschil in toonhoogte nauwkeurig
kunnen meten, dan zou je de snelheid van de trein kunnen uitrekenen. Dit
verschijnsel heet het Doppler-effect.

Hoe ontstaat dit verschil in toonhoogte? Een tweede voorbeeld maakt dit
duidelijk. Een schip ligt op zee.

Het waait flink en er zijn veel golven. Iedere seconde komt er een golf
bij de boeg van het schip aan. Nu gaat het schip varen. Tegen de golven
in. Dus in de richting waar ze vandaan komen. Als er nu een golf bij de
boeg aankomt, duurt het minder dan één seconde voordat de volgende er
is. Het schip vaart de tweede golf immers tegemoet. Die bereikt het
schip nu wat eerder.

Stel je eens voor dat je op het schip staat. Je weet niet dat het is
gaan varen. Plotseling merk je, dat de golven sneller na elkaar komen.
Het lijkt nu net, alsof de afstand tussen twee golven kleiner is
geworden. Die afstand heet de *golflengte.* Goed onthouden: Beweeg je in
de richting waaruit de golven komen, dan lijkt de golflengte kleiner.

Zou het schip achteruit varen, dan zou het langer dan één seconde duren
voordat de volgende golf aankomt. De afstand tussen twee golven zou dan
juist groter lijken.

Goed onthouden: Beweeg je met de golven mee, dan lijkt de golflengte
groter.

Bij geluidsgolven is het net zo als bij watergolven. Als de trein de
rinkelende bel tegemoet rijdt, gaat hij tegen de geluidsgolven in. De
afstand tussen de trein en de bel wordt kleiner. De golflengte lijkt nu
ook weer kleiner. Voor geluid betekent dat: een hogere toon.

Rijdt de trein bij de overweg vandaan, dan gaat hij met de geluidsgolven
mee. De afstand tussen trein en bel wordt groter. De golflengte lijkt
dan ook weer groter. Je hoort de bel op een lagere toon rinkelen. Is het
golflengteverschil bekend, dan is ook de snelheid van de trein te
berekenen.

In de sterrenkunde kennen we ook het Doppler-effect.

Hierdoor lijkt het soms net, alsof licht een klein beetje van kleur
verandert.

Licht bestaat uit hele kleine golfjes. Ook hier heet de afstand tussen
twee golfjes de golflengte. Bij geluid is het zo, dat bij iedere
golflengte een bepaalde toon hoort. Bij licht hoort bij iedere
golflengte een bepaalde kleur. De afstand tussen twee golfjes blauw
licht is kleiner dan tussen twee golfjes rood licht. Blauw licht heeft
dus een kortere golflengte dan rood licht.

Wordt de afstand tot een lichtbron kleiner, dan is ook de golflengte
kleiner. Het licht is dan wat blauwer van kleur. Dit verschijnsel noemen
we *blauwverschuiving*. Als de afstand tot een lichtbron groter wordt,
dan is ook de golflengte groter. Het licht wordt nu wat roder van kleur.
Dit noemen we *roodverschuiving*. Blauwverschuiving en roodverschuiving
zijn een gevolg van het Doppler effect.

Als we de kleurverschuiving van licht nauwkeurig meten, kunnen we de
snelheid berekenen. Die snelheid moet trouwens wel zéér hoog zijn.
Anders is het effect nauwelijks merkbaar. In de sterrenkunde komen zulke
hoge snelheden wel voor. Bijvoorbeeld bij sterrenstelsels. Die bewegen,
op enkele uitzonderingen na, allemaal van ons af. Vaak met snelheden van
tienduizenden kilometers per seconde.

Het licht van deze stelsels is wat naar het rood verschoven.

Het Doppler-effect is genoemd naar de Oostenrijkse natuur kundige
*Johann Christian Doppler* (1803-1853) die dit effect op 25 mei 1842
tijdens een beroemd geworden voordracht be schreef. Het jaar daarop werd
deze voordracht gepubliceerd.

In zijn geboortestad Salzburg bevindt zich nu nog het Doppler Museum ter
nagedachtenis aan een wetenschapper, die in zijn eigen tijd relatief
onbekend was.

Lees ook het verhaal bij het trefwoord [straling](straling.html){.two}.
