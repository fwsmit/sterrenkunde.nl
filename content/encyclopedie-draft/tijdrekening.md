+++
title = "Tijdrekening"
date = 2023-11-17T19:54:58+01:00
draft = false
+++

---
Zoals je weet is een dag verdeeld in 24 uren. Ieder uur heeft 60 minuten
en iedere minuut weer 60 seconden. In het dagelijks leven tellen we de
uren tot 12 en daarna beginnen we opnieuw bij 1. Dus 's nachts is het
een keer 1 uur, maar op dezelfde dag is het 's middags wéér 1 uur. Dat
kan erg verwarrend zijn. Daarom wordt er in de sterrenkunde altijd
doorgeteld van 0 tot 24. De dag begint midden in de nacht met 0 uur. 's
Middags is het 12 uur, en daarna gaan we door met 13 uur, 14 uur,
enzovoort. Tot 24 uur. Dat is weer midder nacht. 24 uur op 6 augustus is
weer hetzelfde als 0 uur op 7 augustus.

In de sterrenkunde gebruiken we ook nooit termen als kwart over vier. Of
tien voor half zes. Altijd worden het aantal uren en het aantal minuten
na elkaar gegeven. Dus: 4 uur en 15 minuten. Of 5 uur en 20 minuten.
Bovendien wordt dit bijna altijd verkort opgeschreven. Uren korten we af
met h (van het latijnse woord hora), en minuten met m. We schrijven ook
alle aantallen met twee cijfers. Zo krijgen we dan 04h15m of 05h20m. Op
dezelfde manier is tien over half negen 's avonds 20h40m. Tien over
twaalf 's nachts wordt 00h10m.

Als je de tijdstippen nóg nauwkeuriger wilt geven komt het aantal
seconden er nog achter. Bijvoorbeeld 07h23m18s. Als er alleen uren en
minuten worden gebruikt, wordt soms een andere schrijfwijze toegepast.
04h15m kun je dan schrijven als 04:15 of 04.15u. De u is een afkorting
van uur. Het getal vóór de dubbele punt of punt is het aantal uren. Het
getal erna geeft het aantal minuten aan.

Nu is er alleen nog één probleem. Als het in ons land 12 uur \'s middags
is, is het aan de andere kant van de wereld middernacht. Aan alleen een
tijdstip heb je dus niet zoveel. Voor de meeste landen in Midden Europa
lopen de klokken wél gelijk. Ze geven *Midden-Europese Tijd* ( *MET*)
aan.

Dat hoor je eigenlijk altijd achter een tijdstip te zetten.

Als het bij ons vijf over half elf is, moet je dus officiëel schrijven
10h35m MET. In Engeland, Ierland en Portugal geldt de West Europese Tijd
(WET). Die verschilt één uur met de Midden Europese Tijd. Als het in
Nederland zes uur is, is het in Engeland pas vijf uur. Dus 10h35m MET is
hetzelfde als 09h35m WET. Er geldt altijd: WET = MET - 1h. De
West-Europese Tijd wordt ook vaak *Wereldtijd* ( *WT*) genoemd, of, in
het Engels, *Universal Time* ( *UT*). In de sterrenkunde worden vaak
alle tijdstippen in UT uitgedrukt. Als je leest dat een verschijnsel om
17h34m12s UT plaatsvindt, moet je dus eerst even rekenen. 17h34m12s UT
is hetzelfde als 18h34m12s MET.

Het verschijnsel moet je dus 's avonds om even over half zeven
waarnemen.

In het jeugdtijdschrift *Universum* wordt nooit wereldtijd gebruikt.
Alleen maar Midden Europese Tijd. Behalve in de zomermaanden. Dan wordt
de *Zomertijd* ingevoerd. De klok wordt dan één uur vooruit gezet. Je
komt dus wel vaak de *Midden-Europese Zomertijd* ( *MEZT*) tegen. Maar
dat zal weinig problemen geven. De Midden-Europese Zomertijd wordt ook
gewoon door de klok aangegeven. Als je tenminste niet vergeet hem een
uur te verzetten! Waar je wŠl aan moet denken is, dat het tijdsverschil
tussen UT en MEZT twéé uur bedraagt.

---
