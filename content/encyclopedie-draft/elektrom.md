# Elektro-magnetisch spectrum

\

Wat voor kleur heeft het zonlicht? Geel zul je zeggen.

Inderdaad, de zon is een gele ster. Toch geeft de zon ook rood licht. En
blauw, en groen. Het rode licht van de zon kun je vaak goed zien.
Bijvoorbeeld bij zonsondergang en zonsopkomst. De andere kleuren zijn
niet zo gemakkelijk te zien. Daarvoor moet het zonlicht door een stukje
geslepen glas vallen. Bijvoorbeeld een prisma. Je ziet dan alle kleuren
van de regenboog. In het gele zonlicht zitten dus ook andere kleuren
verborgen. Als die verschillende kleuren bij elkaar worden gestopt,
krijg je het gele licht van de zon. De kleuren kun je pas apart zien als
we het zonlicht uit elkaar rafelen. Je ziet dan alle kleuren van de
regenboog, zeiden we zojuist. Dat is niet zo gek. De regenboog ontstaat
ook door het licht van de zon. Het zonlicht wordt door waterdruppeltjes
uiteen gerafeld.

Hoe komt het nu dat zonlicht in een prisma uiteen valt in een aantal
kleuren. Wel, lichtstralen van verschillende kleuren worden door het
prisma allemaal een andere kant op gestuurd. WŠlke kant op, dat hangt af
van de kleur.

We zeggen vaak: het hangt af van de golflengte.

Licht is een golfverschijnsel. De golfjes zijn vréselijk klein. Je kunt
ze niet zien. Net als bij watergolven is de afstand tussen twee
lichtgolfjes altijd gelijk. Die afstand heet de *golflengte.* De
golflengte van licht is zéér klein. En iedere kleur heeft een aparte
golflengte. Rood licht heeft een golflengte van 0,6 *micrometer*. Eén
micrometer is het duizendste deel van een millimeter!. De golflengte van
violet licht is nóg kleiner: 0.4 micrometer.

Soms kun je lichtgolven goed vergelijken met watergolven.

Maar er zijn ook grote verschillen. Watergolven hebben een bepaalde stof
nodig (water) om te kunnen bestaan. Licht golven hebben geen stof nodig.
Ze kunnen door het lucht ledige reizen. Alles wat nodig is, is
electriciteit en magnetisme. En daar zorgen de lichtstralen zelf voor.

Omdat lichtgolven zich met elektriciteit en magnetisme voortbewegen,
noemen we licht een *elektromagnetische straling*. Alle
elektromagnetische straling heeft in het luchtledige dezelfde snelheid.
Ongeveer 300.000 km/sec.

Behalve zichtbaar licht zijn er ook andere soorten licht, of, beter
gezegd, andere soorten elektromagnetische straling. We kunnen ze alleen
niet zien. Onze ogen zijn er niet gevoelig voor. Daarom hebben we het
niet over licht maar over straling. Met speciale instrumenten zijn die
soorten straling wŠl te zien.

Straling met een nòg kortere golflengte dan violet is het
*ultra-violet*. Het is een gevaarlijk soort straling. De zon geeft ook
ultraviolette straling (UV-straling). Het meeste er van wordt gelukkig
door de dampkring van de aarde tegengehouden. Een beetje UV-straling
komt toch nog op aarde terecht. Het zorgt er voor dat je bruin wordt als
de zon schijnt. Als de dampkring niet zo veel UV-straling zou
tegenhouden, zouden we allemaal snel verbrand zijn! Straling met een wat
grotere golflengte dan rood licht is *infra-rood*. Deze straling is
ongevaarlijk. Hij wordt uitgestraald door warme voorwerpen. Hoe heter
een voorwerp is, hoe meer infrarode straling het gaat uitzenden. Infra
rode straling wordt ook vaak IR-straling genoemd.

Behalve ultraviolette en infrarode straling zijn er nog meer soorten
straling. Sommige met zéér korte golflengten, zoals *röntgen-* en
*gammastraling*. Andere met lange golf lengten zoals *radiostraling*. Al
deze soorten straling kunnen we niet zien. Ons oog is alleen gevoelig
voor zichtbaar licht: violet, blauw, groen, geel, oranje en rood.

Toch gaat het eigenlijk om precies dezelfde soort straling als licht.
Röntgen- en radiostraling en alle overige soorten straling bewegen door
het heelal met behulp van elektriciteit en magnetisme. Het zijn allemaal
bepaalde soorten elektro magnetische straling. Alle soorten straling bij
elkaar noemen we het *elektromagnetische spectrum.*
