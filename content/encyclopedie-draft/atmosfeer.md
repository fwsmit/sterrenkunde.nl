# Atmosfeer

  -------------------------------------------------------------------------------------------------------------
  [![De atmosfeer van de aarde](plaatjes/atmosfeer.png){vspace="5" hspace="5"}](plaatjes/atmosfeer_groot.png)
  -------------------------------------------------------------------------------------------------------------

  : *Afbeelding: Hans Cools*

De lucht die je inademt is een deel van de atmosfeer van de aarde. Een
andere naam is *dampkring*.

De aardse atmosfeer bestaat uit verschillende lagen. De belangrijkste
zijn: troposfeer, stratosfeer, mesosfeer, thermosfeer en exosfeer.

De mesosfeer en thermosfeer vormen samen weer de ionosfeer.

Er zijn geen scherpe grenzen tussen de lagen. Ze gaan lang zaam in
elkaar over. De overgangsgebieden hebben aparte namen gekregen. Het
zijn:

-   tropopauze (tussen troposfeer en stratosfeer)
-   stratopauze (tussen stratosfeer en mesosfeer)
-   mesopauze (tussen mesosfeer en thermosfeer)
-   thermopauze (tussen thermosfeer en exosfeer)

## De troposfeer

De onderste laag van de dampkring is de *troposfeer*.

De troposfeer is veruit de belangrijkste laag. Vier vijfde gedeelte (dat
is 80%) van alle lucht bevindt zich in de troposfeer. Dat komt door de
aantrekkingskracht van de aarde. Die trekt de luchtdeeltjes zoveel
mogelijk naar beneden.

Als er minder lucht in de troposfeer zou zijn, konden we geen adem meer
halen. Bergbeklimmers komen soms op bergtoppen van meer dan vijf
kilometer hoog. Zelfs daar is al te weinig lucht om normaal adem te
kunnen halen. Alleen met speciale apparaten kan dat nog. Er is nóg een
reden waarom de troposfeer zo belangrijk is. Alle weersverschijnselen
vinden plaats in deze laag. Regen, wind, bewolking, alles vind je in de
troposfeer. De lucht is er dan ook niet rustig. Dat kun je goed merken
wanneer je \'s avonds naar de sterren kijkt. De sterren fonkelen. Dat
komt door de beweging van de lucht in de troposfeer. Toch is deze laag
helemaal niet zo dik. Iets meer dan tien kilometer.

Vergeleken met de grootte van de aarde is dat haast niets.

Als de aarde zo klein zou zijn als een voetbal, was de troposfeer maar
een fractie van een millimeter dik! Boven de troposfeer ligt de
*tropopauze*.

Het is het overgangsgebied tussen de troposfeer en de *stratosfeer*.

## De stratosfeer

In de stratosfeer is de lucht al behoorlijk ijl. Toch kan het er nog
stevig waaien! In de onderste helft van de stratosfeer komen vaak zeer
snelle windbanen voor. Ze worden wel eens *straalstromen* of
*jetstreams* genoemd.

Wat hoger in de stratosfeer wordt de lucht heel erg rustig.

Je zou het liefst je sterrenwacht hier bouwen. Maar dat gaat nu eenmaal
niet. De sterrenkundigen hebben er toch wat op gevonden. Ze hangen hun
waarnemingsapparatuur aan een grote ballon. De ballon wordt opgelaten.
Hij stijgt tot hoog in de stratosfeer. Daar kunnen zeer goede waar
nemingen gedaan worden. Bijvoorbeeld van de zon. Of van andere sterren.

De stratosfeer is ook belangrijk voor het leven op aarde.

Tussen 25 en 30 kilometer hoogte is er een heel dun laagje met *ozon*.

Ozon is een bepaalde verbinding van zuurstof.

Heb je wel eens onder de hoogtezon gezeten? De sterke lucht die je dan
ruikt, is de geur van ozon. Als de ozonlaag er niet zou zijn, zou op
aarde niets kunnen leven.

Dat komt door de *ultraviolette straling* van de zon.

Die is heel schadelijk. Je merkt het al als je een tijdje in de zon
ligt. Je wordt dan bruin. Lig je te lang in de zon, dan ga je
verbranden. Je huid wordt dan helemaal rood. Dat komt door de
ultraviolette straling. Bijna al die straling wordt tegengehouden door
de ozonlaag. Stel je eens voor wat er zou gebeuren als die laag er niet
was. We zouden dan allemaal binnen de kortste keren verbranden.

## De stratopauze

Op ongeveer 70 kilometer hoogte ligt de *stratopauze*.

Het is het overgangsgebied tussen de stratosfeer en de *mesosfeer*.

## De mesosfeer

In de mesosfeer zijn helemaal geen weersverschijnselen meer. De lucht is
er ook erg ijl. De aantrekkingskracht van de aarde trekt alle lucht
immers naar het oppervlak. De mesosfeer strekt zich uit tot ongeveer 90
kilometer hoogte. Daar ligt de overgangslaag tussen de mesosfeer en de
*thermosfeer*. Die overgangslaag heet de *mesopauze*.

## De thermosfeer

De thermosfeer is een vrij dikke laag. Toch is er maar erg weinig lucht
in deze laag. De dampkring van de aarde wordt naar boven toe steeds
ijler. De mesosfeer en de thermosfeer lijken in sommige opzichten op
elkaar. Samen worden deze twee lagen vaak de *ionosfeer* genoemd. Weet
je waarom? In de mesosfeer en de thermosfeer komen veel luchtdeeltjes
voor, die een elektrische lading hebben. Zulke deeltjes heten *ionen*.

De geladen deeltjes komen niet overal evenveel voor. Er zijn vier lagen
in de ionosfeer waarin veel van deze ionen zitten. Ze worden aangegeven
met letters. Zo is er de D-, E-, F1- en F2-laag. Voor de mens zijn deze
lagen van geladen deeltjes heel handig. Ze worden gebruikt bij de
radio-uitzendingen. Sommige radiogolven worden namelijk door de
ionen-laag teruggekaatst. Zo is het mogelijk dat we in Nederland een
Engelse zender kunnen ontvangen. De Engelse radiogolven komen helemaal
tot in de ionosfeer. Daar worden ze in alle richtingen teruggekaatst.

Er gebeurt nog veel meer in de ionosfeer. Alle
[meteoren](meteoren.html){.two}die je aan de sterrenhemel ziet,
verschijnen in de ionosfeer. Ook het [poollicht](poollicht.html){.two}
ontstaat in deze laag. Het poollicht is een heel mooi verschijnsel. Het
lijkt, alsof er gordijnen van licht in de lucht hangen. Het poollicht
verandert voortdurend van kleur, vorm en helderheid. Vooral in de buurt
van de noordpool en de zuidpool kun je het goed zien. Daarom heet het
ook poollicht.

Op een hoogte van ongeveer 400 kilometer houdt de ionosfeer op. Daar
ligt de *thermopauze*. Het bovenste deel van de ionosfeer heet immers de
thermosfeer. De thermopauze is de overgangslaag tussen de thermosfeer en
de *exosfeer*.

## De exosfeer

De exosfeer is de buitenste laag van de dampkring. Niemand kan precies
zeggen tot welke hoogte de exosfeer zich uitstrekt. Langzaam maar zeker
neemt de dichtheid van de lucht verder af. Op een hoogte van tweeduizend
kilometer vind je praktisch geen lucht meer. Hier en daar nog één enkel
deeltje. De dampkring van de aarde gaat over in het luchtledige van de
ruimte.

De kunstmanen bewegen vaak in de exosfeer. Vaak zelfs er boven. Ze
hebben dan geen last meer van de wrijving van de lucht. Enkele van die
satellieten worden op een hoogte van tienduizenden kilometers gebracht.
Daar is de dampkring al lang opgehouden. Er is helemaal geen lucht meer.

Hoe hoger we in de dampkring van de aarde komen, hoe lager de druk
wordt. Dat is niet zo gek. Je weet al, dat de lucht naar boven toe
steeds ijler wordt. Als je nu hoog zit, is er veel minder lucht boven
je, dan wanneer je laag blijft. En als er minder lucht boven je is, is
de druk ook niet zo hoog.

De temperatuur van de lucht verandert niet zo regelmatig.

Op sommige plaatsen is het heel erg heet. Op andere hoogten juist zeer
koud. Hoe ontstaan die verschillen in temperatuur nu? De temperatuur van
een bepaalde laag heeft heel veel te maken met de samenstelling van die
laag.

Sommige soorten worden juist teruggekaatst of doorgelaten.

Hierdoor wordt de temperatuur bepaald.

Het aardoppervlak heeft een temperatuur van gemiddeld zo\'n 14°C.
Doordat er warmtestraling wordt uitgezonden door de aarde, wordt de
onderste laag van de atmosfeer verwarmd. Wat hoger in de troposfeer
wordt het kouder.

In de onderste helft van de stratosfeer is het 60°C onder nul (-60°C).
Tussen de 10 en de 20 kilometer is die temperatuur ongeveer hetzelfde.
In de ozonlaag is het weer warmer. Dat komt door de ultraviolette
straling die daar wordt tegengehouden. De temperatuur is er ongeveer
0°C. In de mesosfeer wordt het langzaam maar zeker weer kouder. Het
koudst is het in de mesopauze. Maar liefst zo\'n honderd graden onder
nul. Boven de mesopauze, in de thermosfeer, wordt het steeds heter, hoe
hoger we komen.

De lucht in onze atmosfeer is een mengsel van verschillende stoffen. Van
de lucht die je inademt, is ongeveer 78% stikstof en 21% zuurstof.
Stikstof en zuurstof zijn dus de stoffen die verreweg het meest
voorkomen in de dampkring.

Ook zit er nog iets minder dan 1% argon in de lucht. Van de andere
stoffen, zoals neon, helium, methaan, enzovoorts, is er maar een heel
klein beetje. Dat kun je ook goed zien in het lijstje hieronder waarin
we nog even de belangrijkste bestandsdelen van onze dampkring geven:

\

  ------------------------- ----------
  stikstof                  78,084 %
  zuurstof                  20,946 %
  argon                     0,934 %
  koolstofdioxide (CO~2~)   0,032 %
  neon                      0,0018 %
  helium                    0,0005 %
  methaan                   0,0002 %
  krypton                   0,0001 %
  waterstof                 0,00005%
  ------------------------- ----------

\

Zonder de dampkring zou er op aarde geen leven mogelijk zijn. Natuurlijk
hebben we lucht nodig om te ademen. Maar alle schadelijke straling wordt
ook door de atmosfeer tegengehouden. We hebben al gezien, dat de
ozonlaag de ultraviolette straling tegenhoudt. Ook röntgenstraling en
gammastraling wordt door de atmosfeer haast niet doorgelaten.
