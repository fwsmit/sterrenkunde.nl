# Pluto

\

Aan de rand van ons zonnestelsel bevinden zich de planeet Pluto en zijn
maan *Charon*. De eerste werd op 18 februari 1930 ontdekt door *Clyde W.
Tombaugh* en genoemd naar de mythologische figuur Pluto, de broer van
Jupiter (Zeus) en Neptunus (Posei don). Pas sinds de ontdekking van het
maantje Charon op 22 juni 1978 door *James W. Cristy* hebben de
astronomen een beter idee gekregen van de opbouw van Pluto. En met de
ont dekking van een nieuwe klasse van objecten op grote afstand van de
zon, lijkt het erop dat Pluto één van de grootste leden is van deze
groep: de *ijsdwergen*.

In de ijzige koude en eeuwige stilte draaien Pluto en Charon in zes
dagen om elkaar heen. Doordat hun beider aswenteling even snel verloopt
als hun baanbeweging, staat elke wereld vanaf de ander gezien roerloos
aan de hemel.

Charon is vanaf Pluto gezien twaalf maal zo groot als de maan gezien
vanaf de aarde. Maar Pluto\'s ijslandschap wordt vrijwel niet door
Charon verlicht: het zonlicht is er meer dan duizend maal zo zwak als
het zonlicht op aarde.

Pluto is een stuk kleiner dan de op één na kleinste planeet van het
zonnestelsel (Mercurius) en hij is zelfs een stuk kleiner dan onze maan.
Hij is een dwerg onder de planeten. Omdat ook zijn baan sterk afwijkt
van die van de andere planeten, heeft men er altijd moeite mee gehad om
Pluto als een «echte» planeet te zien. Dat probleem is groter geworden
nu er in de buurt van Pluto andere dwerg werelden worden ontdekt, die
veel met Pluto en Charon gemeen hebben. Zij hebben de planetaire status
van Pluto onherstel baar geschaad, maar geven wel meer inzicht in de
ware aard van dit hemellichaam.

Tot aan het einde van de jaren zeventig was van Pluto niet veel méér
bekend dan dat hij in 248 jaar in een vrij scheve en elliptische baan om
de zon draait en in 6,4 dagen om zijn as wentelt. Elementaire grootheden
als diameter en massa waren onbekend en de schattingen die men daaraan
deed zakten in de loop der tijd naar steeds lagere waarden.

De ontdekking van Charon kwam als een geschenk uit de hemel, want nu kon
men opeens veel meer over Pluto te weten komen.

Zo kon uit de gemeten baan en omlooptijd direct de gezamen lijke massa
van Pluto en Charon worden afgeleid. Die is 1/460 van die van de aarde,
ofwel 1/5 van die van de maan.

De diameters van Pluto en Charon konden nauwkeurig worden bepaald toen
de twee werelden in de periode 1985 tot 1990 vanaf de aarde gezien om de
beurt voor elkaar langs schoven.

De diameter van Pluto blijkt ongeveer 2300 kilometer te zijn en die van
Charon 1200 kilometer. Geen enkele andere planeet in het zonnestelsel
heeft een naar verhouding zo grote maan.

Pluto en Charon vormen eerder een «dubbelplaneet». Uit de waarnemingen
van de bedekkingen kon tevens worden afgeleid dat Pluto twee heldere
poolkappen heeft en een brede, grijze equatoriale band.

In 1993 slaagden astronomen van het Jet Propulsion Laboratory er in de
massa van Pluto en Charon afzonderlijk te bepalen. Zij namen het tweetal
waar met de [Hubble Space Telescope](hst.html){.two} en be paalden de
grootte van hun banen om het gemeenschappelijk zwaar tepunt. Dat was
mogelijk doordat hun posities heel nauwkeurig kon den worden gemeten ten
opzichte van een referentiester. Op grond van deze twee banen leidden de
astronomen af dat de massa van Pluto ongeveer twaalf maal zo groot is
als die van Charon.

Met behulp van de massa\'s en diameters kunnen soortelijke dichtheden
worden bepaald. De gemiddelde dichtheid van Pluto blijkt te liggen
tussen de 1,8 en 2,1 gram per kubieke cm. Zijn inwendige zal bestaan uit
ruwweg even grote hoeveel heden gesteente en ijs. De dichtheid van
Charon lijkt echter wat geringer: 1,2 ... 1,3 gram per kubieke cm.
Charon zal méér ijs bevatten dan gesteenten en lijkt in dit opzicht meer
op de grote ijsmanen van Saturnus dan op Pluto. Dat maakte het heel
onwaarschijnlijk dat beide hemellichamen tegelijk als «dubbelplaneet»
zijn ontstaan.

In 1976 ontdekten astronomen van de universiteit van Hawaii de
aanwezigheid van bevroren methaan op het oppervlak van Pluto. Dat deed
direct de gedachte opkomen dat Pluto ook een ijle atmosfeer van methaan
zou kunnen hebben, ontstaan door de verdamping van het ijs. Dat
vermoeden werd sterker toen onderzoekers van de universiteit van Arizona
in 1980 de aanwezigheid van gasvormig methaan aantoonden. De atmosfeer
zelf werd gedetecteerd toen Pluto in 1988 voor een zwakke ster
langsschoof. De ster verdween (en verscheen) niet ineens, zoals bij een
sterbedekking door de maan, maar deed dat geleidelijk.

In 1992 werden door Amerikaanse en Franse astronomen stik stof en sporen
van koolmonoxyde aan het oppervlak van Pluto gevonden. Hieruit kon
worden afgeleid dat de atmosfeer van Pluto voor maar liefst 98% uit
stikstof zou moeten bestaan.

Methaan zal vanwege de lage temperatuur slechts in sporen aanwezig zijn.
De temperatuur van de atmosfeer bedraagt ongeveer 100 K (-173°C) en is
dus een stuk hoger dan de temperatuur van het oppervlak (35-40 K ofwel
-233 tot -238°C).

Dit betekent dat er ook op Pluto een soort «broeikaseffect» bestaat.

Al in 1984 hadden de Amerikaanse astronomen *Alan Stern* en *Laurence
Trafton* gesuggereerd dat de - toen nog hypothetische atmosfeer van
Pluto periodiek dichter en minder dicht wordt.

Doordat Pluto in een zeer elliptische baan om de zon be weegt (tussen 23
januari 1979 en 15 maart 1999 bevindt de planeet zich zelfs binnen de
baan van Neptunus!), varieert de hoeveelheid zonlicht die hij ontvangt
met een factor 2,8.

Als Pluto zich van de zon verwijdert, wordt het kouder en slaan gassen
uit de atmosfeer op het oppervlak neer: de atmosfeer wordt ijler. Komt
de planeet dichter bij de zon, dan verdampt het oppervlak en wordt de
atmosfeer dichter.

De druk van de atmosfeer aan het oppervlak van Pluto be draagt gemiddeld
slechts 3 microbar (3 miljoenste van de luchtdruk op aarde). Maar die
ijle atmosfeer zou zich relatief ver in de ruimte uitstrekken. Tijdens
de sterbe dekking van 1988 werd het eerste teken ervan al gesigna leerd
op een hoogte van 320 km. Pas op een hoogte van 60 km is de dichtheid de
helft van die aan het oppervlak. Op aarde is dat al op een hoogte van 8
km het geval. Op Pluto zal dus relatief meer gas in de ruimte
verdwijnen: in dit op zicht lijkt Pluto wat op een komeet.

Schattingen van de totale hoeveelheid gas die er ver dwijnt liggen in
dezelfde orde van grootte als de gas produktie die in 1985 door de
International Cometary Explorer (ICE) werd gemeten in de staart van
komeet Giacobini-Zinner. Maar in tegenstelling tot bij een komeet is er
geen gevaar dat Pluto al zijn vluchtige be standdelen kwijt raakt. Men
schat dat na iedere omloop om de zon (248 jaar) 1 mm van het oppervlak
is verdampt. Sinds het ontstaan van Pluto (4,6 miljard jaar geleden) is
er dus (bij gelijkgebleven tempo) niet meer dan 18 km verdwenen.

Naarmate de astronomen meer over Pluto te weten kwamen, werd het steeds
duidelijker dat deze planeet geen normale planeet is. Opmerkelijk is dat
al aan het einde van de jaren dertig door enkele astronomen werd
gesuggereerd dat Pluto misschien een komeet is of een grote planetoïde
in een ongewone baan. Misschien zou er wel een hele ring van zulke
objecten buiten de baan van Neptunus zijn: als een soort verre verwant
van de planetoïdengordel. Hoe dicht zaten deze astronomen toen al bij de
waarheid! Algemeen wordt aangenomen dat de planeten zijn ontstaan door
het samenklonteren van gas en gruis in een roterende, afgeplatte wolk
van interstellaire materie rond de zon.

Dicht bij de zon, waar de temperatuur hoog was, ontstonden uit deze
oerwolk planeten die vooral uit gesteenten (en ijzer) bestaan en een
daarmee vergeleken «lichte» atmosfeer hebben: de aardachtige planeten.
Verder weg van de zon, waar het koud was, ontstonden planeten die voor
het grootste deel uit gassen (deels vloeibaar) bestaan en relatief
weinig gesteenten bevatten.

Kometen zijn samenklonteringen van gruis en ijs die ont stonden op de
huidige afstanden van Uranus en Neptunus. Al leen daar bleven de
temperaturen tijdens het ontstaan van het zonnestelsel voldoende laag om
de vluchtige stoffen in ijs vorm te brengen en te houden. Vrij kort na
hun ontstaan werden deze oer-kometen door de sterke aantrekkingskracht
van de toen volgroeide reuzenplaneten uit het zonnestelsel geslingerd.
Sinds die tijd bevolken zij een min of meer bolvormig gebied rond de zon
dat zich uitstrekt tot ruwweg halverwege de meest nabije ster: de
*Oort-wolk*. Af en toe komt een komeet weer in de richting van de zon en
kan hij vanaf de aarde worden waargenomen.

De Amerikaans-Nederlandse astronoom *Gerard P. Kuiper* suggereerde in
1951 dat waarschijnlijk niet alle oer kometen uit het zonnestelsel
werden geslingerd. Voor bij de baan van Neptunus waren er immers geen
planeten meer om deze ijsklonters een zwieper te geven. Daar zou zich nu
nog een enorme zwerm van ijswerelden moeten be vinden. Zij zouden in
vrijwel cirkelvormige banen met geringe inclinatie (baanhelling) om de
zon bewegen.

Deze gedachte werd door anderen overgenomen en uitge werkt en in 1988
toonden computersimulaties van de Amerikaanse astronomen *Martin
Duncan*, *T. Quinn* en

S.

Tremaine aan dat met behulp van deze *Kuiper-gordel* ook het bestaan van
kortperiodieke kometen kan worden ver klaard: kometen die in minder dan
200 jaar om de zon draaien. De banen van deze kometen maken slechts een
kleine hoek met het baanvlak van de planeten (kleiner dan 30°) en hun
bewegingsrichting is op vier exemplaren na dezelfde als die van de
planeten. Als deze kometen uit de Oort-wolk waren gekomen, zouden zij
zich in allerlei richtingen en ook in sterk hellende banen om de zon
moeten bewegen.

Inmiddels waren de Amerikaanse astronomen *David Jewitt* en *Jane Luu*
in 1987 naar zulke objecten aan de grenzen van het zonnestelsel gaan
zoeken. Omdat het om heel zwakke licht puntjes zou gaan, was daar veel
geduld voor nodig. Op 30 augustus 1992 werd dat geduld echter beloond.
De astronomen ontdekten toen een object, 1992 QB1 ( *Smiley*), dat zich
buiten de baan van Pluto bevond. Het heeft een diameter van onge veer
200 km en draait op een gemiddelde afstand van 44 AE (astronomische
eenheden) om de zon in een baan die bijna cirkelvormig is en een hoek
van slechts 2° maakt met het baanvlak van de aarde.

Voor het eerst was in het zonnestelsel een object ontdekt dat gemiddeld
verder van de zon staat dan Pluto. En de hemel was de twee astronomen
goed gezind. Hun artikel over dit buitenste lid van het zonnestelsel was
nog maar net klaar, of zij ontdekten al een tweede object, spoedig
gevolgd door een derde, een vierde, enzovoorts. Ook andere onderzoekers
gingen zich nu met de speurtocht bezig houden, waardoor het aantal nog
sneller steeg. In december 1994 waren er 17 Trans Neptunische Objecten
(TNO\'s) ont dekt. Hun diameters liggen tussen de 100 en 400 km.

Deze serie ontdekkingen wijst er op dat het zonnestelsel inderdaad wordt
omringd door een schare van komeet-achtige ijswerelden. De diameters van
de nu gevonden objecten liggen in de orde van 100 tot 200 km. De
ijsdwergen zijn dus een stuk groter dan de kometen die af en toe hun
opwachting maken in de buurt van de aarde. Dit komt echter doordat er
een sterk selectie-effect optreedt: tot nu toe zijn alleen de grootste
(en meest nabije) leden van de Kuiper-gordel ge vonden.

Omdat de onderzoekers nog maar een minuscuul deel van de hemel hebben
afgestroopt, zullen er vele ijsdwergen moeten zijn: volgens de eerste
ruwe schattingen misschien wel dertigduizend of meer in de grootteklasse
van 100 tot 200 kilometer. Het aantal kleinere ijsdwergen, met diameters
rond de 10 km, is wellicht vele malen groter. Misschien zijn er
inderdaad honderden miljoenen van deze oerkometen, zoals al door Kuiper
werd gesuggereerd.

Door de ontdekking van deze ijsdwergen lijkt nu ook de ware aard van
Pluto en Charon duidelijker te worden. Zij zouden slechts de
allergrootste leden van de ijsfamilie in de Kuiper-gordel zijn. Enkele
ijsdwergen bevinden zich mogelijk zelfs dichterbij de zon dan Pluto,
zoals de objecten 1977 UB, 1991 DA en 1992 AD. De eerste, [Chiron\
](chiron.html){.two}geheten, draait tussen de banen van Saturnus en
Uranus om de zon, de tweede tussen Mars en Uranus en de derde (Pholus)
tussen de banen van Saturnus en Neptunus.

Chiron werd na zijn ontdekking in 1977 geclassificeerd als planetoïde,
maar bleek in 1989 opeens gehuld in een gaswolk. Aan het oppervlak
bevindt zich blijkbaar ijs, dat begon te verdampen toen Chiron binnen
een bepaalde afstand van de zon was gekomen. Chiron ging zich dus als
een komeet gedragen, maar zijn diameter - 180 km - is veel te groot voor
een normale komeet. Hij lijkt in dit opzicht meer op Pluto en Charon.

Sommige astronomen denken dat ook *Triton* (de grote maan van Neptunus)
en *Phoebe* (de buitenste maan van Saturnus) ingevangen ijsdwergen zijn.
Beide draaien in een «verkeerde» richting om hun moederplaneet en Triton
heeft bovendien veel overeenkomsten met Pluto. Het is niet onredelijk te
ver onderstellen dat de twee reuzenplaneten deze zelfstandige ijsdwergen
op een bepaald moment hebben ingevangen en tot satelliet gedegradeerd.
Aangezien Triton groter is dan Pluto, zou Pluto eigenlijk ook nog de eer
van de grootste ijsdwerg moeten afstaan! Omdat de ijsdwergen zo
lichtzwak zijn, is het heel moei lijk om er spectra van op te nemen. Dat
is nodig om iets over hun samenstellng te kunnen zeggen. De eerste
resultaten wijzen op een sterke straling in het rode deel van het
spectrum: alleen de Rode Planeet (Mars) zou nog roder zijn.

Dit zou kunnen betekenen dat het oppervlak van de ijs werelden rijk is
aan organische stoffen. Deze stoffen zijn misschien gefabriceerd door de
langdurige blootstelling van eenvoudiger koolstofverbindingen (zoals
methaan) aan straling en/of deeltjes uit de ruimte.

Van de tot 1995 ontdekte ijsdwergen bevindt zich ongeveer de helft op
gemiddelde afstanden tussen 31 en 36 astro nomische eenheden (AE) van de
zon en de andere helft op afstanden tussen 40 en 45 AE. Geen enkele
bevindt zich in het afstandsgebied er tussen. Dit kan samenhangen met de
aantrekkingskracht van Neptunus. Die planeet trekt misschien objecten
uit het tussenliggende gebied weg, net zoals Jupiter bepaalde gebieden
in de gordel van planetoïden «schoon» houdt: de zogenaamde
*Kirkwood-kloven*.

Sommige ijsdwergen lijken een dynamische koppeling te hebben met
Neptunus, een zogeheten baanresonantie. In de tijd dat zij twee omlopen
om de zon maken, heeft Neptunus er drie gemaakt. Deze situatie zien we
ook bij Pluto en Neptunus: twee omlopen van Pluto duren even lang als
drie omlopen van Neptunus. Neptunus heeft Pluto min of meer in een
houdgreep, maar wel op veilige afstand. Als Pluto de baan van Neptunus
kruist, staat Neptunus altijd een flink eind uit de buurt.

En als Neptunus de baan van Pluto kruist, staat die ver weg.

Misschien houdt Neptunus op die manier ook een aantal (andere)
ijsdwergen in zijn greep.

De Amerikaanse astronome *Renu Malhotra* presenteerde eind 1993 een
theorie die zou kunnen verklaren op welke manier Pluto in de greep van
Neptunus is gekomen. Pluto zou zijn ontstaan in een normale,
cirkelvormige baan in het hoofd vlak van de planeten. Hierna begon de
baan van de jonge planeet Neptunus langzaam groter te worden. Dit was
het gevolg van het uitwisselen van bewegingsenergie tussen Neptunus,
passerende oerkometen en de andere reuzenplaneten.

Toen de straal van de baan van Neptunus met ongeveer 5 AE was
toegenomen, kwam de planeet zo dicht bij Pluto dat de eerder genoemde
baanresonantie tot stand kwam: Pluto kwam in de greep van Neptunus. Dat
betekende echter tevens zijn redding, want daardoor bleef hem de
uitstoting bespaard die de andere oerkometen in dit gebied ten deel
vielen. Tijdens het verder uitdijen van de baan van Neptunus werd ook de
baan van Pluto groter en nam tevens de excentriciteit van zijn baan toe.

Met deze theorie van Malhotra kan (nog) niet de grote baan helling van
Pluto (17°) worden verklaard. Het is echter heel goed mogelijk dat die
het resultaat is van een (schampende) botsing met een van de vele andere
ijsdwergen die daar rond zwerven. Mogelijk is Pluto bij die gelegenheid
ook aan zijn relatief grote satelliet gekomen, ongeveer zoals de aarde
door een (schampende) botsing met een ander object in het bezit is
gekomen van haar relatief grote maan.

De getijdenwrijving zorgde er later voor dat de aswenteling van zowel
Pluto als Charon gelijk werd aan de tijd waarin zij om elkaar heen
draaien. Zij houden nu steeds hetzelfde halfrond naar elkaar toe
gekeerd. Bij het systeem van aarde en maan is alleen de aswenteling van
de maan gelijk geworden aan de omlooptijd, maar de getijdenwrijving is
nog steeds bezig om de aswenteling van de aarde af te remmen.

Pluto is nu een wat minder raadselachtige wereld geworden, maar daarom
niet minder intrigerend. Met de vele andere ijsdwergen vormt hij een
nieuwe familie in het grensgebied tussen het domein van de
reuzenplaneten en de Oort-wolk.

Astronomen zouden daarom graag zien dat ook deze laatste «planeet» in
ons zonnestelsel door een ruimtesonde wordt bezocht. Dit zou op vrij
korte termijn moeten gebeuren, omdat Pluto zich sinds 1989 weer van de
zon verwijdert. Het wordt er kouder, waardoor gassen uit de atmosfeer
aan het oppervlak bevriezen en er straks minder aan die atmosfeer te
meten valt.

In de afgelopen jaren zijn door NASA-onderzoekers plannen ontwikkeld om
voor betrekkelijk weinig geld een ruimtesonde naar Pluto te kunnen
sturen. Eén zo\'n plan, de Pluto Fast Fly-By, gaat uit van een lancering
van twee identieke ruimte sondes in het jaar 2001, die in 2008 bij Pluto
aankomen.

Een langzamer traject voert langs Jupiter en verschuift de aankomst naar
2015. In november 1994 liet de NASA-baas Daniel Goldin echter weten dat
alle plannen te duur waren: de ontwerpers werden opnieuw teruggestuurd
naar de teken tafels.

Tenslotte vind je hieronder nog enkele numerieke gegevens over Pluto.

gemiddelde afstand tot de zon: 39,6122 AE (5926 miljoen km) kleinste
afstand tot de zon: 29,6800 AE (4440 miljoen km) grootste afstand tot de
zon: 49,5443 AE (7412 miljoen km) siderische omlooptijd: 248,02610 jaar
synodische periode: 366,735 dagen gemiddelde baansnelheid: 4,749 km/sec
equatoriale middellijn: 2320 km siderische rotatieduur: 6d 9u 17m 38s
massa: 0,00247 (aarde = 1) gemiddelde dichtheid: 2,01 gram per kubieke
cm zwaartekracht aan het oppervlak: 0,067 (aarde = 1) gemiddelde
temperatuur: 38K (-235°C) albedo: 48% gem. magnitude vanaf de aarde:
+15,3 absolute magnitude: -1,01 *siderische omlooptijd* is de tijd
waarin de planeet de gehele [dierenriem](dierenri.html){.two} doorloopt
en op dezelfde plaats terug komt ten opzichte van dezelfde ster, gezien
vanaf de zon.

De *synodische periode* is de tijdsduur die een planeet nodig heeft om,
gezien vanaf de aarde, weer dezelfde positie ten opzichte van de zon in
te nemen. De *siderische rotatieduur* van de planeet is de tijd waarin
de planeet éénmaal om haar as draait ten opzichte van de sterren. De
*absolute magnitude* van de planeet is de helderheid van de planeet als
zij op één [astronomische eenheid](astronom.html){.two} van de zon én
tegelijk op één astro nomische eenheid van de waarnemer staat.
