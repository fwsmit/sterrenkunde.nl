+++
title = "Donkere nevels"
date = 2023-11-17T19:54:58+01:00
draft = false
+++

\

De ruimte tussen de sterren is niet leeg. Er komen uitgestrekte wolken
van gas en stof voor. Vaak zijn ze wel honderden lichtjaren groot. Deze
donkere nevels geven zelf geen licht. Ook staan er geen heldere sterren
in de buurt, waarvan ze het licht kunnen weerkaatsen.

Toch kunnen we deze donkere nevels soms zien. Ze verzwakken het licht
van sterren die er achter staan.

Soms wordt het sterlicht zelfs helemaal tegengehouden.

Deze verzwakking heet *interstellaire absorptie*. Sterren die achter een
donkere nevel staan, lijken ook wat roder van kleur. Dit noemen we
*interstellaire verroding.* Dat roder worden van sterlicht ken je wel
uit het dagelijks leven. Denk maar eens aan de ondergaande zon! Als de
zon laag staat, moet het zonlicht een veel langere weg door de dampkring
afleggen.

Donkere nevels komen in onze melkweg veel voor. Op een heldere, donkere
herfstavond kun je dat goed zien.

De melkweg is op veel plaatsen onderbroken door donkere gebieden. Toch
zullen er in die richtingen zeker net zoveel sterren staan als in de
andere gebieden van de melkweg. Ze zijn alleen niet te zien. De donkere
nevels houden het licht van deze sterren tegen.

Een hele bekende donkere nevel is de [Paardekopnevel\
](paardekopnevel.html){.two}in het sterrenbeeld Orion. De nevel lijkt
veel op de kop van een paard uit een schaakspel. De Paardekopnevel is
helaas niet in een kleine kijker te zien.
