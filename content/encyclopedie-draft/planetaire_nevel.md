+++
title = "Planetaire nevel"
date = 2023-11-17T19:54:58+01:00
draft = false
+++

---
Planetaire nevels behoren tot de groep lichtende nevels. De naam
planetaire nevel is afkomstig van [William Herschel](/encyclopedie/herschel) (1738-1822) die in 1785 deze naam aan dit type
nevel gaf.

Planetaire nevels lijken in een kijker een beetje op een een schijfje.
Net als een planeet. Maar ze hebben met planeten natuurlijk helemaal
niets te maken.

Planetaire nevels zijn ronde of bolvormige gasmassa\'s. In het midden
vinden we meestal een zwak sterretje. Die noemen we daarom de *centrale
ster*. Hij staat immers in het centrum van de nevel. De centrale ster
heeft het gas van de nevel tijdens een nova-uitbarsting de ruimte
ingeblazen. Hoe dat kan staat beschreven bij het trefwoord
[nova](/encyclopedie/nova).

Een planetaire nevel heeft gemiddeld een diameter van 40.000
astronomische eenheden. Eén astronomische eenheid (AE) is gelijk aan de
gemiddelde afstand van de aarde tot de zon (afgerond 150 miljoen
kilometer). 40.000 AE is ongeveer 0,2 [lichtjaar](/encyclopedie/lichtjaar).
De massa van een planetaire nevel ligt tussen 0,05 en 0,20 keer de massa
van de zon. De gasschillen bestaan voornamelijk uit waterstof. De
dichtheid erin is ongeveer duizend keer zo groot als die in de ruimte
tussen de sterren.

Planetaire nevels worden groter doordat ze nog steeds uit zetten. Dat
uitzetten noemen we *expanderen*. De snelheid waarmee ze expanderen ligt
meestal tussen de 10 en 50 kilometer per seconde. Dat hebben
sterrenkundigen kunnen berekenen uit metingen van de
[Dopplerverschuivingen](/encyclopedie/doppler) van de
[spectraallijnen](/encyclopedie/spectraa). Uit deze snelheden en de totale
massa van de nevel kan bovendien berekend worden hoe lang planetaire
nevels kunnen bestaan. Dat blijkt ten hoogste honderdduizend jaar te
zijn. Het zijn daarom, astronomisch gezien, kort durende verschijnselen.

De reden waarom een planetaire nevel licht geeft, is precies hetzelfde
als bij een [emissienevel](/encyclopedie/emissienevel). In het centrum van
de nevel staat een ster van [spectraaltype](/encyclopedie/spectraa) O. De
temperatuur aan het oppervlak van zo'n ster bedraagt 30.000 tot
100.000°C.

De ster straling uit van een zeer korte golflengte en een zeer hoge
energie. Die straling noemen we *röntgenstraling*. Ook zendt de ster
*ultra-violette straling* uit. Door deze energie rijke straling worden
de [atomen](/encyclopedie/atomen) gescheiden waardoor geïoniseerde
waterstof gaat oplichten. De delen van de nevel die het dichtstbij de
centrale ster staan, ontvangen ook de meeste straling van die ster. Die
worden dan ook het sterkst verhit.

Het bekendste voorbeeld van een planetaire nevel is de
[Ringnevel](/encyclopedie/ringnevel) in het sterrenbeeld Lier. Andere
voorbeelden zijn de [Uilnevel](/encyclopedie/uilnevel) in de Grote Beer, de
[Halternevel](/encyclopedie/halterne) in het Vosje en de
[Helixnevel](/encyclopedie/helixnevel) in het sterrenbeeld Waterman.

Voor informatie over andere soorten nevels verwijzen we naar het
trefwoord [nevels](/encyclopedie/nevels).

---
