# Azimut en hoogte

\

Het azimut van een hemellichaam is de afstand in graden vanaf het
noordpunt tot het punt recht onder dat hemellichaam.

Het azimut wordt gemeten langs de horizon in oostelijke richting. Zoek
de Poolster eens aan de hemel op. Met behulp van het sterrenbeeld Grote
Beer kun je de Poolster vinden.

Je moet dan de afstand tussen de laatste twee sterren van de pan vijf
keer naar boven (dus uit de pan) verlengen. Je komt dan uit bij een goed
zichtbare, maar toch niet erg heldere ster. Dat is de Poolster. Als je
naar de Poolster kijkt, kijk je in de richting van het noorden. Er is
maar één punt aan de horizon dat precies in noordelijke richting ligt.
Dat punt heet het *noordpunt*. Het noordpunt ligt ongeveer recht onder
de Poolster.

Er bestaat ook een zuidpunt. Dat punt ligt natuurlijk in de richting van
het zuiden. Je begrijpt nu zelf wel waar het oostpunt en het westpunt
liggen. Kijk je naar het noordpunt, dan ligt het oostpunt rechts van je.
Het zuidpunt ligt achter je en het westpunt links. Om naar het oostpunt
te kijken moet je rechtsom draaien. Een kwart slag. Dat is een hoek van
90°. Om naar het zuidpunt te kijken moet je nog eens 90° draaien. Dus
weer een kwart slag. Bij elkaar 180°. Dat is een halve cirkel. Wil je
naar het westpunt kijken, dan moet je opnieuw een kwart slag draaien.
Vanaf het noordpunt ben je nu 270° gedraaid. Draai je nu nóg eens 90°,
dan kijk je weer naar het noordpunt. Je bent dan in totaal 360°
gedraaid.

Dat is precies één keer rond.

Het azimut van het oostpunt is 90°. Want als je naar het noord punt
kijkt, moet je 90° naar rechts draaien om met je gezicht naar het
oostpunt te staan. Zo is het azimut van het zuidpunt 180° en van het
westpunt 270°. Van het noordpunt zelf is het azimut 0°. Je hoeft immers
helemaal niet te draaien om naar het noordpunt te kijken.

Alle hemellichamen hebben een azimut. Stel je eens voor dat er een ster
in het oosten staat, 10 graden boven de horizon.

We gaan weer zó staan, dat we naar het noordpunt kijken. Wat moet je nu
doen om de ster goed te kunnen zien? Nu, hij staat precies boven het
oostpunt. Je moet dus 90° naar rechts draaien. Het azimut van de ster is
90°. Maar daarna moet je ook je hoofd nog wat naar boven bewegen. Want
de ster staat 10° boven de horizon. Die 10° noemen we de *hoogte* van de
ster.

Onze ster heeft dus een azimut van 90° en een hoogte van 10°.

In de loop van een nacht veranderen die getallen. De ster klimt steeds
hoger aan de hemel. In het zuiden staat hij zo hoog mogelijk. De hoogte
van de ster is nu het grootst. Het azimut is 180°. De ster staat immers
precies boven het zuidpunt. Nog later staat de ster in het westen. Hij
gaat weer onder. Het azimut is nog groter geworden, maar de hoogte wordt
alsmaar minder.

Zo kunnen we van elk hemellichaam het azimut en de hoogte opzoeken. We
moeten wel weten voor welk tijdstip het geldt.

Azimut en hoogte van een hemellichaam kunnen soms erg handig zijn. Ze
vertellen ons precies naar welk gedeelte van de hemel we moeten kijken
om het object te zien. We kunnen zo nagaan of er misschien huizen of
bomen in de weg staan.
