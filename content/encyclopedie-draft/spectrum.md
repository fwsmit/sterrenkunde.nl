# Spectrum

\

  -----------------------------------------------------------------------
  ![Spectrum op de bodem van een glazen
  gebouw](plaatjes/spectrum.jpg){vspace="0" hspace="0"}\
  **Spectrum op de bodem van een glazen gebouw**

  -----------------------------------------------------------------------

Door een gaatje in een van zijn vensterluiken te maken, liet de Engelse
natuurkundige en astronoom [Isaac Newton](newton.html){.two} (1642-1727)
een smalle bundel licht op de witte muur van zijn werkkamer vallen. Toen
hij een glazen prisma in de lichtbundel plaatste, zag hij dat de witte
plek op de muur plaats had gemaakt voor een heldere regenboog van
kleuren. Het «witte» zonlicht bleek door het prisma tot alle kleuren van
de regenboog uiteen gerafeld te worden. Newton noemde de kleurenband op
zijn muur spectrum. Dat is een Latijns woord dat «(geestes)verschijning»
betekent. Ook toonde hij aan dat je met een tweede prisma de kleuren van
de regenboog weer tot wit licht kunt samenvoegen.

Newtons ontdekking vond plaats in 1666. Het zou nog bijna 150 jaar duren
voordat het enorme nut van de kleurige spectra voor de sterrenkunde
duidelijk werd.

*Joseph von Fraunhofer* (1787-1826) was een Duits optiekmaker.

Ondanks zijn adellijk aandoende naam, was hij een kind uit een arm
gezin. En het scheelde niet veel of hij zou nooit tot zijn belangrijke
ontdekkingen zijn gekomen. In 1801 over leefde hij op wonderbaarlijke
wijze als enige de instorting van de bouwvallige optiekzaak in M?nchen
waar hij werkte. Het nieuws van zijn opzienbarende redding verspreidde
zich als een lopend vuurtje. Zelfs de Beierse prins Maxmiliaan Jozef
werd op de hoogte gesteld van deze gebeurtenis. Hij bezocht Joseph in
het ziekenhuis en was zo onder de indruk van de jonge knaap, dat hij hem
achttien gouden dukaten schonk. Dat was voor Joseph voldoende om een
glasslijpmachine en allerlei boeken over optica te kopen.

Tien jaar later was Joseph von Fraunhofer zo bedreven in het maken van
glas en het slijpen van lenzen, dat hij tot de beste telescoopbouwers
ter wereld werd gerekend. Door met lenzen en telescopen te
experimenteren begaf hij zich op een gegeven moment ook op het terrein
van de spectroscopie. In 1814 liet hij het licht van de zon via een
spleet in de vensterluiken door een telescoop vallen. Voor het objectief
van de telescoop had hij een glazen prisma geplaatst. Zoals verwacht,
was door de kijker de regenboog van kleuren te zien, die eerder door
Isaac Newton en anderen was waargenomen. Maar Fraunhofer zag in het
kleurenspectrum van de zon ook allerlei donkere, verticale lijntjes.
Newton had deze lijntjes niet gezien, omdat hij een te groot gat in zijn
vensterluiken had gemaakt. Overigens was Fraunhofer niet de eerste die
deze donkere lijnen waarnam. Al in 1802 had de Engelse arts en
scheikundige *William H. Wollaston* (1766-1828) het experiment van
Newton herhaald en de donkere lijnen in het spectrum ontdekt. Maar
Wollaston dacht ten onrechte dat de lijnen afscheidingen tussen de
verschillende kleuren waren.

Ongeveer een jaar na zijn ontdekking had Fraunhofer al 574 lijnen in het
zonnespectrum in kaart gebracht. Hij stond voor een raadsel. Door
prisma\'s van allerlei materialen te gebruiken, toonde hij aan dat de
lijnen niet in het glas van het prisma ontstonden. Dat ook de atmosfeer
van de aarde de boosdoener niet was, bleek toen de spectra van Sirius en
andere heldere sterren een heel ander spectrum lieten zien.

In de loop der jaren ontwikkelde Fraunhofer steeds betere spectroscopen.
Zo maakte hij een spectroscoop met een buigingsrooster in plaats van een
prisma. Hiermee ont dekte hij de heldere lijnen in het spectrum van
gloeiende stoffen. Maar dat maakte het raadsel alleen maar groter.

Misschien dat Fraunhofer de oplossing gevonden zou hebben als hij wat
meer tijd had gehad. Maar dat was hem niet gegund.

Nog voor zijn 40e verjaardag overleed hij aan tuberculose.

De oplossing van het raadsel van de donkere en heldere spectraallijnen
werd gevonden in het laboratorium. Fraunhofer had reeds vastgesteld dat
sommige van de heldere lijnen in de spectra van gloeiende gassen leken
samen te vallen met hun donkere tegenhangers in het spectrum van de zon.
Het zou echter bijna een halve eeuw duren voordat dit fascinerende
aanknopingspunt werd benut.

De sleutel lag in handen van twee Duitse wetenschappers. Dat waren
*Robert W. Bunsen* (1811-1899) en *Gustav R. Kirchhoff* (1824-1887).
Bunsen was de uitvinder van de naar hem genoemde gasbrander, een toestel
dat bij uitstek geschikt was voor het onderzoek van spectra. Door
allerlei verschillende gassen met een bunsenbrander te verbranden,
stelden Bunsen en Kirchhoff vast dat elk gas een eigen, uniek patroon
van heldere spec traallijnen vertoonde.

Op een avond in het jaar 1859 zagen Bunsen en Kirchhoff, vanuit hun
laboratorium in Heidelberg, een brand woeden in de naburige stad
Mannheim. Toen zij hun spectroscopen op het vuur richtten zagen ze in
het spectrum van de brand de spectraallijnen van barium en strontium.
Blijkbaar was het mogelijk om vanaf grote afstand de samenmstelling van
een gloeiendhete stof te bepalen. Zou zoiets ook bij de zon lukken?
Kirchhoff probeerde het en had succes. Hij stelde vast dat bepaalde
donkere Fraunhoferlijnen in het spectrum van de zon samenvielen met de
heldere lijnen in het laboratoriumspectrum van het element natrium. Ook
calcium, magnesium, ijzer en vele andere elementen werden in de zon
aangetoond.

In de jaren die volgden bleek dat in sterspectra weliswaar steeds
donkere lijnen werden aangetroffen, maar dat de verschillende spectra op
het eerste gezicht weinig overeen komsten leken te vertonen. Sommige
sterren hadden een spectrum zoals dat van de zon: rijk aan
spectraallijnen van zware elementen als calcium, natrium en ijzer.
Andere ver toonden alleen brede waterstoflijnen of juist extreem brede
absorptiebanden. Er bleek een grote behoefte aan een over zichtelijk
classificatiesysteem voor de spectra van sterren.

Een eerste poging om de sterren te «sorteren» werd onder nomen door
pater *Angelo Secchi* (1818-1878), die werkzaam was bij de sterrenwacht
van het Vaticaan. In de periode 1863-1868 onderzocht hij de spectra van
meer dan vierduizend sterren. Hij ontdekte dat hij de meeste sterspectra
in vier verschillende soorten kon indelen: Type I: Witte of blauwe
sterren met duidelijke absorptie lijnen van waterstof.

Type II: Gele of oranje sterren met veel metaallijnen (de zon behoort
hiertoe).

Type III: Oranje tot rode sterren met brede absorptiebanden.

Type IV: Rode sterren met absorptielijnen van koolstof.

Hoewel de indeling van Secchi niet werd overgenomen door de
wetenschappelijke wereld, moet men toch bewondering hebben voor zijn
prestatie. Al zijn spectraalwaarnemingen verrichtte hij achter het
oculair van een telescoop. Het op die manier in kaart brengen van een
sterspectrum, is een uiterst moei zame zaak.

Even zag het er naar uit dat Secchi\'s indeling met behulp van de
fotografie zou kunnen worden verfijnd. Maar het draaide uit op een
geheel nieuwe classificatiemethode die ook heden ten dage nog wordt
gebruikt. Dit Harvard-project stond onder leiding van *Edward C.
Pickering* (1846-1919). In samenwerking met tal van vrouwelijke
assistenten onderzocht hij de spectra van duizenden sterren. Daarbij
werd een heel eenvoudige indeling gehanteerd. Men had namelijk
vastgesteld dat in elk sterspectrum de donkere lijnen van waterstof te
zien zijn. De sterren met de duidelijkste waterstoflijnen kregen de
aanduiding A, die met iets zwakkere lijnen waren van klasse B,
enzovoorts tot klasse N.

Aldus werden de sterspectra ingedeeld in dertien verschil lende
spectraalklassen. De letter J werd overgeslagen om verwarring met de
letter I te voorkomen. En dat was lang niet de enige klap die de
alfabetische indeling te verwerken kreeg. Bij nader onderzoek bleken de
«klassen» C, D en H het gevolg te zijn van onscherpe fotografische
platen, zodat deze geschrapt moesten worden. Verdere aanpassingen
volgden naar aanleiding van onderzoek door *Annie J. Canon* (1863-1941)
aan sterren van de zuidelijke sterrenhemel. Zij ontdekte dat de volgorde
van afnemende sterkten van de waterstof lijnen nogal eigenaardige
sprongen in de sterkten van andere spectraallijnen veroorzaakten. Zo
moest de wat geïntroduceerde O-klasse juist aan het begin van de reeks
worden geplaatst. Andere klassen kwamen geheel te ver vallen.

Canons onderzoek liet van de alfabetische spectraalreeks weinig over. De
uiteindelijke reeks luidde O, B, A, F, G, K, M, hetgeen je kunt
onthouden met het zinnetje «Oh Be A Fine Girl/Guy, Kiss Me». Deze
classificatie geldt ook vandaag de dag nog steeds. Genoemde rangorde is
zuiver toevallig ook een rangschikking naar kleur en temperatuur.

O- en B-sterren zijn blauwwit van kleur, A- en F-sterren zijn wit,
G-sterren geel en K- en M-sterren hebben een oranjerode kleur. O-sterren
zijn het heetst. Hun oppervlakte temperatuur bedraagt maar liefst meer
dan 30.000°C. De M sterren zijn het koelst, met temperaturen lager dan
3200°C.

De fotografische platen die voor het Harvard-onderzoek werden
vervaardigd, waren zó rijk aan details, dat een verdere onderverdeling
van de spectraalklassen nodig bleek.

Elke klasse werd onderverdeeld in tien subklassen van 0 tot en met 9.
Het lijnenpatroon van een G5-ster ligt dus halverwege dat van een G0 en
een K0-ster. Het resultaat van de onderzoekingen te Harvard, waarbij
meer dan 200.000 sterren werden geclassificeerd, werd als »the Henry
Draper Catalogue» gepubliceerd. Dit, omdat het programma door de weduwe
van *Henry Draper* (1837-1882) werd gefinancierd, als aandenken aan het
baanbrekend werk op het gebied van de astrofotografie van haar
echtgenoot.

De zon is een G2-ster met een effectieve temperatuur van 5500°C. Vrijwel
alle sterren passen in de spectrale reeks, maar er zijn afwijkende typen
van zeldzame sterren, die die soms ook met letters worden aangeduid: R,
N, S of W (voor de zeer hete Wolf-Rayet-sterren).

Kijk voor nog meer informatie bij het trefwoord
[straling](straling.html){.two}.
