# Elongatie

\

De schijnbare afstand (in graden) van een planeet tot de zon noemen we
elongatie. Een ander woord dat je soms tegen komt is *hoekafstand.*
Staat een planeet ten westen van de zon, dan spreken we van *westelijke
elongatie*. De planeet komt dan vóór de zon op. Bij *oostelijke
elongatie* staat de planeet natuurlijk ten oosten van de zon. Hij gaat
dan na de zon onder.

Ook de schijnbare afstand tussen een maantje en zijn planeet wordt
elongatie genoemd. In sterrenkundige jaar boeken kun je soms de
tijdstippen tegenkomen waarop heldere maantjes hun grootste westelijke
of oostelijke elongatie bereiken. Het maantje staat dan, vanaf de aarde
gezien, zo ver mogelijk ten westen of ten oosten van de planeet. Dat is
het gunstigste moment om het maantje in je kijker te vinden. Nu hebben
we immers het minste last van de veel grotere helderheid van de planeet.
Zo kun je in een niet al te kleine kijker proberen enkele maantjes van
Saturnus te vinden.
