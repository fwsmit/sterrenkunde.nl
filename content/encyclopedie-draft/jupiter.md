+++
title = "Jupiter"
date = 2023-11-17T19:54:58+01:00
draft = false
+++

\

  -----------------------------------------------------------------------
  ![De reuzenplaneet Jupiter](plaatjes/jupiter.gif){vspace="0"
  hspace="0"}\
  **De reuzenplaneet Jupiter**

  -----------------------------------------------------------------------

Tussen de banen van Mars en Saturnus beweegt Jupiter in bijna twaalf
jaar éénmaal om de zon. Jupiter is verreweg de grootste van alle
planeten. Jupiter heeft een doorsnede van 142.800 kilometer. Tenminste
aan de evenaar. Dat noemen we de *equatoriale diameter*. Equator is een
ander woord voor evenaar en in plaats van doorsnede zeggen we ook vaak
middel lijn of diameter. De planeet draait in minder dan 10 uur rond
zijn as. Dat is erg snel. Onze veel kleinere aarde doet er bijna 2« keer
zo lang over. Door die snelle rotatie is Jupiter behoorlijk afgeplat. De
*polaire diameter* van de planeet is namelijk zo\'n 9300 kilometer
kleiner dan de equatoriale middellijn. Bij de aarde is het verschil
tussen de doorsnede aan de evenaar en de polen slechts 43 kilometer.

Jupiter is niet alleen verreweg de grootste planeet. Hij is ook de
zwaarste planeet. De massa is maar liefst 318 keer groter dan de massa
van de aarde.

Jupiter bestaat voor het grootste deel uit waterstof. Dat is het
lichtste element dat er bestaat. Bovendien komt het ook in het heelal
het meeste voor. Op een dun laagje atmos feer na is de hele planeet
vloeibaar. Het is ook niet zeker of Jupiter nog een kleine rotsachtige
kern heeft.

De atmosfeer van Jupiter, die we ook vanaf de aarde kunnen waarnemen, is
ongeveer duizend kilometer dik. Er komen ook wolkenformaties in voor.

  -----------------------------------------------------------------------
  ![Doorsnede van Jupiter](plaatjes/jupiter_doorsnede.jpg){vspace="0"
  hspace="0"}\
  **Doorsnede van Jupiter**

  -----------------------------------------------------------------------

Als we naar de rotsachtige kern van de planeet af zouden kunnen dalen,
zouden we al snel merken, dat de temperatuur en druk flink stijgen. De
bovenste wolkenlagen in de atmosfeer hebben een temperatuur van -120°C
(120 graden onder nul!), terwijl de onderste lagen een temperatur van
tweeduizend graden hebben! Door de grote druk wordt de atmosfeer
vloeibaar. Op een diepte van ongeveer drieduizend kilometer is de
temperatuur al gestegen tot 5500 graden.

Bedenk dat dit net zo heet is als de temperatuur aan het oppervlak van
de zon! De druk is op die diepte van drie duizend kilometer al gestegen
tot zo\'n negentigduizend atmosfeer. Eén atmosfeer is de luchtdruk op
het aardse zeeniveau. Door die enorme druk van negentigduizend atmos
feer is de waterstof geheel vloeibaar geworden. Op 25.000 kilometer
diepte is de temperatuur gestegen tot 11.000°, terwijl de druk 3 miljoen
atmosfeer bedraagt. Dat is zo\'n ontzettende druk, dat waterstof zeer
vreemde eigenschappen krijgt. Eén van die eigenschappen is dat het een
goede elektrische geleider wordt. Normaal gesproken zijn alleen metalen
goede geleiders. Daarom noemen we die toestand van waterstof
*metallische waterstof*. In een laboratorium hebben de geleerden nog
nooit metallische waterstof kunnen maken. Dat komt omdat de druk die
hiervoor nodig is veel te hoog is.

In de resterende 45.000 kilometer naar het centrum van de planeet
blijven temperatuur en druk verder stijgen. Ze bereiken fantastische
waarden: de temperatuur zou in het centrum 30.000° bedragen. De druk zou
zijn opgelopen tot 100 miljoen atmosfeer.

We hebben al verteld dat de massa van Jupiter 318 keer groter is dan de
massa van de aarde. Alleen al de hoeveel heid waterstof op Jupiter heeft
een massa van 225 keer de aardse massa. Dan komt er nog veel helium op
Jupiter voor.

De massa daarvan is ongeveer 75 keer de aardse massa. Een eventuele
kleine rotsachtige kern in het centrum zou een massa van 10 tot 20
aardmassa\'s kunnen hebben.

De omwentelingstijd van Jupiter is niet overal hetzelfde.

De gebieden aan de evenaar hebben een omwentelingstijd van 9 uur 50
minuten en 30 seconden. De overige gebieden hebben wat meer tijd nodig:
9 uur 55 minuten en 41 seconden.

Deze rotatiesystemen worden systeem I en systeem II genoemd.

Systeem I is de rotatieperiode in de gebieden aan de evenaar.

Systeem II is de rotatieperiode van de overige gebieden die we vanaf de
aarde kunnen zien. Er is ook nog een systeem III.

Systeem III berust op radiostraling die van onder het oppervlak van
Jupiter vandaan schijnt te komen, maar in elk geval niet van de wolken.
De geleerden denken dat deze radiostraling van een vast gebied op
Jupiter komt. Misschien wel uit de binnenste kern. Met gevoelige
radiotelescopen heeft men de omlooptijd van deze radiobron precies
kunnen bepalen: 9 uur 55 minuten en 29,7 seconden.

Van die radiostraling moet je je natuurlijk niets voor stellen. Jupiter
is heus niet een soort Hilversum-zoveel.

De straling bestaat uit brokkelige ruisflarden op een breed
golflengtegebied. De precieze oorzaak van de stralingsbron is niet
bekend.

Op foto\'s die je van de reuzenplaneet ziet, vallen vooral de vele
lichte en donkere strepen op. De lichte strepen worden *zones* genoemd.
De donkere gebieden noemen we *banden*.

De lichte zones zijn stijgende gasmassa\'s. De donkere banden zijn
dalende gasmassa\'s. Hoe deze stijgende en dalende gasmassa\'s zijn
ontstaan, en wat ze in stand houdt, is nog niet bekend. Wel zijn er
verschillende theorieën over, maar het gaat te ver deze hier te
behandelen.

De zones en banden hebben allemaal verschillende benamingen gekregen.
Vaak worden ook de Engelse afkortingen gebruikt, die internationaal zijn
overeengekomen.

De Equatoriale Zone (EZ) is een lichte band langs de evenaar van
Jupiter. In het midden van deze zone is meestal een donker lijntje te
zien. Tenminste in hele grote kijkers. Dat lijntje is de Equatoriale
Band (EB).

De equatoriale zone is aan de noord- en zuidzijde begrensd door
opvallende donkere banden: de *Noordelijke Equatoriale Band* (NEB) en de
*Zuidelijke Equatoriale Band* (ZEB). Dit zijn de opvallendste zones op
de planeet. Zelfs met een betrekke lijk kleine kijker zijn deze zones
vanaf de aarde zichtbaar.

Verder naar de polen toe komen we de heldere Noordelijke en Zuidelijke
Tropische Zones tegen (NTrZ en STrZ). Daarna komen we in noordelijke en
zuidelijke gematigde streken.

Deze gebieden bestaan uit een aantal minder opvallende en wat
veranderlijke zones en banden. Hiervan zijn de Noor delijke en
Zuidelijke Gematigde Banden (NTB en STB) het opvallendst. Ze worden
begrensd door de Noordelijke en Zuidelijke Gematigde Zones (NTZ en STZ).

Dichterbij de poolgebieden zijn de banden en zones moei lijker te
onderscheiden. De eventuele waargenomen strukturen worden
achtereenvolgens NNTB, NNTZ, NNNTB en NNNTZ genoemd op het noordelijk
halfrond en SSTB, SSTZ, SSSTB en SSSTZ op het zuidelijk halfrond.
Tenslotte komen we bij het Noordelijk Poolgebied (NPR) en het Zuidelijk
Poolgebied (SPR) aan.

De heetste gebieden in de atmosfeer van Jupiter zijn te vinden in de
Noordelijke Equatoriale Band. Het zijn gebieden waar een opening is in
de bovenste luchtlagen. Zodoende kunnen we in wat diepere lagen kijken.
Die diepere lagen zijn warmer door de hogere druk. Ook zijn ze blauwer
van kleur. Dat kan komen doordat de verstrooiing in de atmosfeer op die
diepte sterker is.

Jupiter is beroemd om zijn grote *Rode Vlek*. Deze Rode Vlek is al
enkele honderden jaren zichtbaar. Het is echter niet waarschijnlijk dat
hij er altijd is geweest.

De Rode Vlek is waarschijnlijk een geweldige storm. De kracht ervan is
véél en véél groter dan de orkanen die op aarde voorkomen. De Rode Vlek
is ook een erg koel gebied. Dat klopt ook wel als je bedenkt dat de
Grote Rode Vlek een kilometer of tien boven de gewone wolken uitsteekt.
Er komen op Jupiter meer van dergelijke gebieden voor. Alleen veel en
veel kleiner en wat lichter van kleur. Al deze vlekken bevinden zich in
het midden van een zone en hebben een lange levensduur.

Met Jupiter is trouwens nóg iets geks aan de hand: de planeet zendt méér
licht en warmte-straling uit dan hij van de zon ontvangt. Dat is
natuurlijk vreemd! De planeet kaatst maar een betrekkelijk klein deel
van de zonnestraling terug, zoals elke andere planeet. Maar daarbij
komt, dat het oppervlak van Jupiter erg heet is. Wel tweeduizend graden,
zoals we al verteld hebben. Daardoor zendt hij een heleboel onzichtbare
warmte-straling (infrarood-straling) uit. Net als een kachel. Het totaal
van de uitgezonden straling is groter dan de op Jupiter vallende
zonnestraling. Maar als de straling die van Jupiter afkomt groter is dan
de straling die op Jupiter valt, dan verliest de planeet dus warmte. Dan
zou Jupiter af moeten koelen. Maar dat afkoelen gebeurt niet! Wat is nu
de verklaring? Jupiter produceert zelf een flinke hoeveelheid warmte in
z\'n inwendige. Hoe dat komt? Omdat Jupiter zo zwaar is - dus zo veel
massa heeft - staat de kern onder een enorme druk. Die druk geeft in de
kern een enorme stijging van temperatuur. Vandaar nu die opgewekte
warmte. Dit effect zien we bijvoorbeeld ook bij de aarde: door de grote
zwaartekracht in het centrum van de aarde is de aarde van binnen ook
vloeibaar en heet. Maar lang niet zo erg als Jupiter. Als Jupiter nóg
groter zou zijn, zou er in de kern een zó hoge druk en temperatuur
kunnen ontstaan, dat er kernreacties zouden kunnen plaatsvinden. Net als
de zon en andere sterren zou Jupiter dan als een gasbol met kernreacties
kunnen gaan stralen. Toch is die temperatuur van 30.000 graden in het
centrum van Jupiter lang niet voldoende om kernracties op gang te
brengen. Vergelijk die temperatuur maar eens met de temperatuur in het
centrum van de zon. Die bedraagt zo\'n 15 miljoen graden Celcius! Aan de
nachtzijde van de planeet hebben ruimtevoertuigen die de planeet hebben
onderzocht, lichte vlekjes waargenomen.

Waarschijnlijk zijn dit bliksemontladingen. In de enorme aktieve
atmosfeer van Jupiter onweert het voortdurend. Ook is poollicht
waargenomen. Dat is niet zo verwonderlijk, want Jupiter heeft een erg
sterk magnetisch veld. Het poollicht op de planeet komt voor tussen
ongeveer 700 en 2300 kilometer boven de wolkentoppen. Dus zeer hoog
boven het oppervlak. Het poollicht is in vergelijking met het aardse
poollicht ook erg helder. Het poollicht van Jupiter ontstaat in de
ionosfeer van de planeet. Deze ionosfeer bestaat uit twee afzonderlijke
lagen. Eén met een tempera tuur van ongeveer 600°C en één met een
temperatuur van ongeveer 1200°C. Het poollicht ontstaat net zo als op
aarde: geladen deeltjes, afkomstig van de zon, komen terecht in de
magnetische veldlijnen van de planeet. Hierdoor ver liezen de
luchtdeeltjes elektronen. Wanneer die lucht deeltjes hun verloren gegane
elektronen weer «oppikken», ontstaat de straling die wij zien als
poollicht.

Bij Jupiter is ook een ring ontdekt. Waarschijnlijk is deze ring niet
dikker dan vijf kilometer. De deeltjes waaruit de ring bestaat zijn
waarschijnlijk bijzonder klein. Wellicht zelfs nog veel kleiner dan één
millimeter! Hoe die ring ontstaan is weet men nog niet. Het kan zijn dat
de deeltjes van de ring afkomstig zijn van vulkaan uitbarstingen van het
maantje Io.

Informatie over de vier grote Jupitermanen, Io, Europa, Ganymedes en
Callisto kun je lezen bij [Galileïsche manen](galileïs.html){.two}.

Hieronder vind je een tabel met gegevens over de 16 manen die tot dusver
bij Jupiter ontdekt zijn.

Na de aanduiding, de naam en het jaar van ontdekking vind je de afstand
tot het middelpunt van Jupiter in duizenden kilometers, de omlooptijd in
dagen, de gemiddelde visuele schijnbare magnitude en de middellijn.

     
    JXVI  Metis     1979    127,98    0,2948  17,5  40 km 
    JXV   Adrastea  1979    128,98    0,2983  19,2  25x20x15 km 
    JV    Amalthea  1892    181,37    0,4982  14,2  270x166x150 km 
    JXIV  Thebe     1979    221,89    0,6745  15,8  110x100x90 km 
    JI    Io        1610    421,77    1,7691   5,0  3642 km 
    JII   Europa    1610    671,06    3,5512   5,3  3130 km 
    JIII  Ganymedes 1610   1070,43    7,1546   4,6  5268 km 
    JIV   Callisto  1610   1882,73   16,6890   5,8  4806 km 
    JXIII Leda      1974  11093,93  238,717   19,6    16 km 
    JVI   Himalia   1904  11458,06  250,566   14,7   186 km 
    JX    Lysithea  1938  11720,35  259,219   18,1    30 km 
    JVII  Elara     1905  11733,43  259,653   16,6    76 km 
    JXII  Ananke    1951  21209,0   631,009r  18,9    22 km 
    JXI   Carme     1938  22564,4   692,454r  17,7    38 km 
    JVIII Pasiphae  1908  23664     743,7  r  17,2    46 km 
    JIX   Sinope    1914  23726     746,6  r  18,3    28 km 

Je ziet dat het buitenste maantje Sinope op maar liefst ruim 23,7
miljoen (23726 x 1000) kilometer een baan om Jupiter beschrijft. Het
maantje heeft dan ook 746,6 dagen nodig om éénmaal om de reuzenplaneet
te bewegen. Bovendien doet ze dit tegen de wijzers van de klok in. Deze
beweging noemen we *retrograad*! Daarom staat er de letter r achter de
omlooptijd. Ook Ananke, Carme en Pasiphae bewegen in retrograde
beweging.

Het zwakste maantje is Leda. Dat heeft een schijnbare magnitude van maar
liefst 19,6. Niet zo verwonderlijk gezien de diameter van slechts 16
kilometer.

De maantjes Io, Europa, Ganymedes en Callisto worden Galileïsche manen
genoemd omdat ze in 1610 door Galileo Galilei zijn ontdekt. Deze
maantjes zijn uitgebreid door de
[Voyager](voyager.html){.two}-ruimtevoertuigen onderzocht.

Tenslotte vind je hieronder nog enkele numerieke gegevens over de
reuzenplaneet Jupiter:

\
gemiddelde afstand tot de zon: 5,2024 AE (778,267 miljoen km)\
kleinste afstand tot de zon: 4,9504 AE (740,569 miljoen km)\
grootste afstand tot de zon: 5,4544 AE (815,967 miljoen km)\
siderische omlooptijd: 11,86224 jaar\
synodische periode: 398,884 dagen\
baansnelheid: 13,064 km/sec\
equatoriale middellijn: 142.984 km\
afplatting: 1/15,4\
siderische rotatieduur: 9h 55m 29,7s\
massa (aarde = 1): 317,82839\
gemiddelde dichtheid: 1,326 gr per kubieke cm\
zwaartekracht aan het oppervlak (aarde = 1): 2,366\
gemiddelde temperatuur: 167K (-106°C)\
albedo: 34%\
absolute magnitude: -9,25\
\
De *siderische omlooptijd* is de tijd waarin de planeet de gehele
[dierenriem](dierenri.html){.two} doorloopt en op dezelfde plaats terug
komt ten opzichte van dezelfde ster, gezien vanaf de zon.

De *synodische periode* is de tijdsduur die een planeet nodig heeft om,
gezien vanaf de aarde, weer dezelfde positie ten opzichte van de zon in
te nemen.

De *siderische rotatieduur* van de planeet is de tijd waarin de planeet
eenmaal om haar as draait ten opzichte van de sterren.

De *absolute magnitude* van een planeet is de helderheid van de planeet
als zij op één astronomische eenheid van de zon en tegelijk op één
astronomische eenheid van de waarnemer staat.
