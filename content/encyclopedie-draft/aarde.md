# Aarde

\

  -----------------------------------------------------------------------
  ![De aarde vanuit de ruimte](plaatjes/aarde.jpg){vspace="0"
  hspace="0"}\
  **De aarde vanuit de ruimte**

  -----------------------------------------------------------------------

De aarde is één van de negen planeten van ons zonnestelsel.

Alle planeten bestaan hoofdzakelijk uit vaste stoffen. Dat is één van de
verschillen tussen een ster en een planeet. Een ster is een grote
gloeiende gasbol!

Een planeet straalt zelf geen licht uit. Net als alle andere planeten
ontvangt de aarde licht en warmte van de zon. Wel kaatst een planeet
zonlicht terug.

Daarom kunnen wij \'s avonds vaak de maan en de planeten aan de hemel
zien staan. Als je in een donkere kamer een voorwerp met een zaklantaarn
verlicht, zie je dat voorwerp. Dat voorwerp geeft zelf geen licht, maar
kaatst alleen het licht van je zaklantaarn terug.

Om de aarde heen zit een dikke luchtlaag. Deze luchtlaag noemen we de
*dampkring* of [atmosfeer](atmosfeer.html){.two}. De dampkring bestaat
voornamelijk uit stikstof en zuurstof. De zuurstof hebben we nodig om te
leven.

Onze dampkring is ook om andere redenen erg belangrijk. Ze verspreidt de
warmte en het licht die we van de zon ontvangen. Daarom wordt het op
aarde nooit zo erg warm als op de maan. De *as* van de aarde is een
denkbeeldige lijn die van de zuid-pool van de aarde door het middelpunt
naar de noordpool loopt. De aardas staat ten opzichte van de zon een
beetje schuin. Dat is erg belangrijk, want hierdoor ontstaan de
*seizoenen*.

Misschien heb je op school geleerd dat de zon altijd opkomt in het
oosten en ondergaat in het westen. Dat is niet helemaal juist. Alleen
bij het begin van de lente en het begin van de herfst komt de zon
precies in het oosten op en gaat zij precies in het westen onder. Bij
het begin van de zomer komt de zon op in het noordoosten en gaat zij
onder in het noordwesten. Bij het begin van de winter komt de zon in het
zuidoosten op. Zij gaat dan onder in het zuidwesten.

De aarde draait om zijn as. Om één keer helemaal rond te draaien heeft
de aarde 23 uur, 56 minuten en 4 seconden nodig.

Hé, dat is toch vreemd! Eén dag duurt toch precies 24 uur! Het verschil
komt doordat de aarde niet alleen om zijn as draait maar ook om de zon.
Na 23 uur, 56 minuten en 4 seconden staan de sterren weer op dezelfde
plaats aan de hemel. Die tijd noemen we daarom ook wel een *sterredag*.
Soms kom je hiervoor de benaming *siderische rotatieperiode* tegen.

Dat betekent precies hetzelfde.

Zoals gezegd staan de sterren na 23 uur, 56 minuten en 4 seconden op
dezelfde plaats aan de hemel. De zon echter nog niet. Doordat de aarde
inmiddels ook een stukje verder in zijn baan om de zon is gekomen moeten
we nog 3 minuten en 56 seconden wachten voordat de zon precies op
dezelfde plaats staat. Het tijdsverloop van 24 uur wordt ook wel één
*zonnedag* genoemd. In precies één jaar draait de aarde eenmaal om de
zon.

De afstand tussen de aarde en de zon is niet altijd hetzelfde. Dat komt
doordat de baan van de aarde geen\
mooie cirkel is. De cirkel is een beetje uitgerekt. Zo\'n uitgerekte
cirkel noemen we een *ellips*.

In de winter staat de aarde het dichtst bij de zon. Het punt waar de
aarde dan staat noemen we het *perihelium* (peri betekent dichtbij, en
helios betekent zon). Het perihelium is dus het punt in de baan van een
planeet waar de afstand tot de zon het kleinst is. Het
tegen-overgestelde punt heet het *aphelium* (apo betekent veraf).

Het aphelium is het punt waar de afstand tot de zon dus het grootst
is.Dat de aarde juist in de winter het dichtst bij de zon staat verbaast
je misschien. Toch is het echt waar. Maar de seizoenen ontstaan ook niet
doordat de afstand aarde - zon niet altijd hetzelfde is. Zóveel scheelt
dat ook niet. Nee, de seizoenen ontstaan door de schuine stand van de
aardas, weet je nog wel?

Als de aarde in het perihelium staat bedraagt de afstand tot de zon
147,1 miljoen kilometer (kleinste afstand). In\
het aphelium is de afstand 152,1 miljoen kilometer (grootste afstand).

De gemiddelde afstand aarde - zon bedraagt 149,6 miljoen kilometer. Deze
afstand wordt één [astronomische eenheid](astronom.html){.two} genoemd.
Dit wordt vaak afgekort tot *A.E.* of *a.e.* In de sterrenkunde is een
afstand van zo\'n 150 miljoen km erg weinig. Toch heeft een auto die
alsmaar 100 km/uur rijdt maar liefst 170 jaar nodig om een afstand van
150 miljoen km af te leggen. Zelfs het licht, dat een snelheid heeft van
300.000 kilometer per seconde, doet er al meer dan acht minuten over om
van de aarde naar de zon te reizen.

De middellijn van de aarde is bij de polen 12.713 km. Dat is de afstand
tussen de noordpool en de zuidpool, gemeten langs de aardas. Bij de
evenaar is de middellijn groter, namelijk 12.756 km. De aardbol is dus
een beetje afgeplat. Bijna iedere planeet heeft een afplatting. De aarde
bestaat uit een *kern*, een *mantel*en een *korst.*

  -----------------------------------------------------------------------
  ![Doorsnede van de aarde](plaatjes/aarde_doorsnede.jpg){vspace="0"
  hspace="0"}\
  **Doorsnede van de aarde**

  -----------------------------------------------------------------------

Het binnenste van de aarde noemen we de kern. Daar omheen ligt de
mantel. In de kern is het erg heet. Waarschijnlijk wel drieduizend
graden. De kern bestaat voornamelijk uit nikkel en ijzer. Er zijn ook
nog wat andere metalen. Het binnenste deel van de kern is waarschijnlijk
vast. Het buitenste deel is vloeibaar.

In de mantel is het wat minder heet. Ongeveer tweeduizend graden. De
mantel bestaat uit verschillende soorten gesteenten. Het allerbuitenste
laagje van de aarde heet de korst. Deze is erg dun. Onder de diepste
oceanen slechts vijf kilometer. Op andere plaatsen kan de dikte oplopen
tot veertig kilometer.

Een groot gedeelte van de korst is ontstaan door vulkanisme. Bij een
vulkaanuitbarsting komt er vloeibaar gesteende uit de aarde. Dat noemen
we *magma*.

Het magma ontstaat in de mantel. Soms wordt het daar namelijk erg heet.

Als het vloeibaar gesteente eenmaal uit de vulkaan is gestroomd, koelt
het af. Het wordt dan een deel van de aardkorst. Op plaatsen waar de
aardkorst erg dun is komen vaak [aardbevingen](aardbevingen.html){.two}
voor.

Deze ontstaan door plotselinge beweging van één of meerdere lagen van de
aardkorst.Bij een *aardverschuiving* wordt een gedeelte van de aardkorst
verplaatst. Zo\'n aardverschuiving komt soms in bergachtige streken voor
na zware regenval. Ook een aardbeving kan een aardverschuiving
veroorzaken. Onder de aardkorst bevindt zich een wat steviger laag.
Samen met de korst noemen we die laag de *lithosfeer*.

De lithosfeer is geen doorlopende laag. Hij bestaat uit een paar hele
grote stukken. Die heten de *kontinentale platen*.Deze platen drijven
als het ware op de steenlaag eronder. Dat klinkt nogal gek, maar toch is
het mogelijk. Die steenlaag onder de lithosfeer is namelijk een beetje
\"kneedbaar\". Dat komt door de hoge druk en temperatuur. Die laag heet
de *asthenosfeer*. Het is één van de buitenste delen van de aardmantel.
Door het drijven van de kontinentale platen komt het, dat de werelddelen
niet stil liggen op aarde. Ze verschuiven een beetje. Dat gaat maar heel
langzaam. Je merkt er dan ook helemaal niets van!

De aarde werkt als een hele grote magneet. Als je een kompas hebt, kun
je dat goed zien. De naald van je kompas wijst in de richting van het
noorden.

Dat komt door de magnetische aantrekkingskracht van de aarde. Hoe is die
grote aardmagneet nu ontstaan? Dat is erg moeilijk uit te leggen, maar
in het kort komt het hier op neer: De aarde draait om zijn as. Maar de
binnenste kern van de aarde draait langzamer dan de mantel. Het metaal
in de kern zorgt er nu voor, dat er elektrische stromen gaan lopen. Deze
elektrische stromen wekken het magnetisme op. De naald van een kompas
wijst niet precies naar het noorden, maar naar een punt ergens in het
noorden van Canada. Dat punt heet de *magnetische noordpool*.

Aan de andere kant van de aarde ligt net zo\'n punt. Dat is natuurlijk
de *magnetische zuidpool* . Doordat de aarde een magnetisch veld heeft,
liggen er\
stralingsgordels om de planeet. We noemen die de *Van Allen-gordels*.

Het zijn gebieden waar veel elektrisch geladen deeltjes voorkomen.

De aarde is ongeveer even oud als de rest van het zonnestelsel.
Waarschijnlijk zo\'n 4 miljard jaar. Kort na het ontstaan van de aarde
was hij heel heet.

Het binnenste was gesmolten.

De metaalkern is ontstaan doordat de zware metalen naar beneden zakten.

Door onder andere de vorming van gebergten en door vulkanisme werd het
huidige oppervlak gevormd. Ook ontstond er een atmosfeer.

Maar die zag er toen nog heel anders uit dan nu. Toen de aarde afkoelde,
begon het te regenen. En niet zo\'n beetje! Miljoenen jaren lang heeft
het gegoten. Nog steeds bestaat bijna drie kwart van het aardoppervlak
uit zeeën en oceanen. Die zijn toen ontstaan. Je hebt nu, héél in het
kort, een theorie gelezen over de ontwikkeling van de aarde. Al weet
niemand het zeker, toch denken de meeste geleerden dat het zo ongeveer
wel geweest moet zijn.

Er zijn ook theorieën over het ontstaan van leven op onze planeet.

Eén daarvan is de *evolutietheorie*.

In de oceanen zouden ongeveer 3 miljard jaar geleden kleine levende
wezentjes zijn ontstaan. Misschien door de inwerking van bijvoorbeeld de
bliksem.

Doordat die ééncellige wezentjes zuurstof afscheidden veranderde heel
langzaam de atmosfeer. Een half miljard jaar geleden (dat is dus 500
miljoen jaar geleden) ontwikkelden deze wezentjes zich tot hogere
diersoorten.

Intussen waren er ook planten gegroeid. Van de dieren stierven sommige
soorten uit. Niemand weet zeker hoe dat gekomen is. Andere dieren zouden
zich verder ontwikkeld hebben. Nog maar vrij kort geleden verschenen de
eerste holenmensen op het toneel. Nu is de mens de overheersende
levensvorm op aarde. Veel dingen in de evolutietheorie zijn nog niet
helemaal duidelijk.

Waarschijnlijk zal de theorie nog wel aangepast moeten worden.

De aarde is de enige planeet in het zonnestelsel waar leven op voorkomt.

Dat maakt onze wereld tot een hele bijzondere planeet.

Tenslotte vind je hieronder nog een aantal numerieke gegevens over onze
planeet.

\
gemiddelde afstand tot de zon: 1 AE (149.597.870 km)\
kleinste afstand tot de zon: 0,9833 AE (147.101.680 km)\
grootste afstand tot de zon: 1,0167 AE (152.098.320 km)\
siderische omlooptijd: 1,0000388 jaar\
baansnelheid: 29,785 km/sec\
equatoriale middellijn: 12.756,274 km\
polaire middellijn: 12.713,504 km\
afplatting: 1/298.257.224\
siderische rotatieduur: 23u 56m 04,1s\
massa: 1/332.946 x massa zon\
gemiddelde dichtheid: 5,515 gr per kubieke cm\
gemiddelde temperatuur: 287 K (14°C)\
albedo: 30%\
absolute magnitude: -3,86\
\

De *siderische omlooptijd* is de tijd waarin de planeet de gehele
[dierenriem](dierenri.html){.two} doorloopt en op dezelfde plaats
terugkomt ten opzichte van dezelfde ster, gezien vanaf de zon.

De *siderische rotatieduur* van de aarde is de tijd waarin de aarde om
haar as draait ten opzichte van de sterren.

\
De *absolute magnitude* van een planeet is de helderheid van de planeet
als zij op één *astronomische eenheid* van de zon én tegelijk op één
astronomische eenheid van de waarnemer staat.
