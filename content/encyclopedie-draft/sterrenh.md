# Sterrenhopen

\

In het heelal komen ook groepen van sterren voor. In zo\'n groep staan
de sterren allemaal erg dicht bij elkaar. Een dergelijke verzameling
sterren noemen we een sterrenhoop.

Er zijn *open sterrenhopen* en *bolvormige sterrenhopen.* Een heel mooi
voorbeeld van een open sterrenhoop kun je vinden in het sterrenbeeld
Stier. Het is het *Zevengesternte.* Een andere naam voor het
Zevengesternte is *Pleiaden*. De Pleiaden of het Zevengesternte is de
enige open sterrenhoop die je als zodanig zonder hulpmiddelen aan de
hemel kunt herkennen. In de winter kun je het Zevengesternte hoog aan de
hemel vinden. Met het blote oog kun je zes of zeven sterren zien. In een
verrekijker zijn al enkele tientallen sterren te zien.

Op de grens van de sterrenbeelden Cassiopeia en Perseus staan twee open
sterrenhopen dicht bij elkaar. Onder gunstige omstandigheden (dus zonder
storend licht), kun je ook deze open sterrenhopen zonder kijker zien.
Maar alleen als wazige vlekjes.

De meeste open sterrenhopen hebben een middellijn van tien tot dertig
lichtjaar. Over het algemeen bevat een open sterrenhoop enkele
tientallen tot enkele honderden sterren.

Zelfs in een open sterrenhoop staan de sterren nog een heel eind van
elkaar vandaan. In de meeste gevallen bevat een open sterrenhoop slechts
één ster per kubieke *parsec.* Een parsec is een afstand van 3,26
[lichtjaar](lichtjaa.html){.two}. Door de geringe sterdichtheid is de
aantrekkingskracht van de groep niet groot genoeg om alle sterren bijeen
te houden. Dit komt doordat ook de sterren van een open sterrenhoop om
het middelpunt van ons *Melkwegstelsel* draaien. Net zoals alle andere
sterren dat doen. En omdat de ene ster net even wat verder weg staat van
het middelpunt van het Melkwegstelsel beweegt hij ook ietsjes langzamer.
Hierdoor zal de open sterrenhoop op den duur oplossen. Gemiddeld
ontsnapt er iedere honderdduizend jaar een ster aan de groep. Daarom
bedraagt de leeftijd van een open sterrenhoop meestal niet meer dan
honderd miljoen jaar. Alleen de dichtste open sterrenhopen kunnen
miljarden jaren als open sterrenhoop bestaan. Dat geldt bijvoorbeeld
voor de open sterrenhoop M 67 in het sterrenbeeld Kreeft.

De sterren van één sterrenhoop zijn ongeveer even oud. Dit betekent dat
deze sterren ongeveer gelijktijdig zijn ontstaan.

Open sterrenhopen bestaan bijna altijd uit betrekkelijk jonge sterren.
De ouderdom van deze sterrenhopen ligt tussen de één en vijfhonderd
miljoen jaar. Dat lijkt erg oud, maar bedenk dat het heelal ongeveer 15
miljard jaar oud is.

Eén open sterrenhoop is wat leeftijd betreft een uitschieter.

Dat is weer M 67 in de Kreeft. De sterdichtheid van deze groep is erg
groot. Per kubieke parsec bevat deze groep wel tachtig sterren. De
sterren van deze sterrenhoop zijn ongeveer net zo oud als onze zon.
Namelijk vijf miljard jaar.

Hieronder vind je een lijst van enkele open sterrenhopen. De kolommen
zijn genummerd. In kolom 1 staat de naam. Daarachter het sterrenbeeld
waarin de open sterrenhoop te vinden is. In de derde kolom zie je de
schijnbare middellijn in boogminuten. Vervolgens de werkelijke
middellijn in parsecs (één parsec = 3,26 licht jaar). In kolom 5
vermelden we de afstand in parsec en in kolom 6 het aantal sterren. De
totale helderheid van de open sterrenhoop vind je in kolom 7 en
daarachter de helderheid van de helderste ster. In kolom 9 staat het
aantal sterren per kubieke parsec vermeld. In de voor laatste kolom vind
je de klasse en tenslotte de leeftijd in miljoenen jaren.

Over de klasse (kolom 10) willen we nog wat vertellen. De Amerikaanse
sterrenkundige Harlow Shapley, die leefde van 1885 tot 1972 heeft de
open sterrenhopen ingedeeld in de klassen C, D, E, F en G. Een
sterrenhoop van klasse C is erg vaag en onregelmatig; klasse D is
onsamenhangend en arm aan sterren. Klasse E is een sterrenhoop van
gemiddelde sterren rijkdom, F is tamelijk rijk aan sterren en klasse G
tenslotte is aanmerkelijk rijk en geconcentreerd.

Er zijn ongeveer 900 open sterrenhopen bekend. Hun afstanden variëren
van honderddertig tot zestienduizend lichtjaar. Ze staan niet kris-kras
aan de hemel verspreid, maar bevinden zich allemaal in de melkweg.
Daarom worden open sterrenhopen wel galactische sterhopen genoemd.
Galaxis betekent melkweg.

Het is niet zo verwonderlijk dat open sterrenhopen in de melkweg
voorkomen. Hier bevinden zich immers de enorme gas en stofwolken waaruit
ook nu nog steeds nieuwe sterren ontstaan! Al het gas en stof dat zich
tussen de sterren bevindt noemen we [interstellaire
materie](interste.html){.two}. Door al deze interstellaire materie
kunnen we vaak de daar achter liggende sterren niet zien. Het licht
wordt door het gas en stof tegengehouden.

*Geabsorbeerd* noemen we dat. Daarom nemen de sterrenkundigen aan dat er
nog veel meer open sterrenhopen zijn.

Van de sterren in een open sterrenhoop kunnen we gemakkelijk zien welke
sterren het meeste licht uitstralen. Dus welke sterren de grootste
*lichtkracht* hebben. Dat zijn natuurlijk de sterren die het helderst
zijn. De afstanden van de sterren in een open sterrenhoop zijn namelijk
ongeveer gelijk. En van sterren die op gelijke afstand staan, geldt
natuurlijk dat de sterren die het meeste licht uitstralen ook het
helderst zijn.

Sterrenhopen zijn voor de sterrenkundigen ook belangrijk om meer over de
levensloop van de sterren te weten te komen. We weten al dat de sterren
van een sterrenhoop ongeveer gelijk tijdig zijn ontstaan. We mogen ook
aannemen dat ze bij hun geboorte dezelfde samenstelling hadden. Ze zijn
immers uit dezelfde wolk geboren. Toch zien de sterren van een sterren
hoop er niet allemaal hetzelfde uit. Dat komt doordat ze bij hun
ontstaan niet even groot waren. Dus ook niet evenveel massa hadden. En
we weten dat zware sterren een andere levens loop hebben dan lichte
sterren. In een open sterrenhoop vind je dus veel verschillende sterren
vlak bij elkaar.

*Bolvormige sterrenhopen* zien er heel anders uit dan open sterrenhopen.
Bij een open sterrenhoop zijn de sterren onregelmatig verdeeld. Bij een
bolvormige sterrenhoop niet.

Daarin vertonen de sterren een sterke concentratie naar het centrum. Dus
hoe dichter naar het middelpunt, hoe meer sterren er zijn. Dat is op een
foto van een bolvormige sterrenhoop altijd goed te zien.

Een bolvormige sterrenhoop bestaat ook uit veel meer sterren dan een
open sterrenhoop. Meestal wel uit tien duizenden of honderdduizenden
sterren. De helderste bolvormige sterrenhoop is [Omega
Centauri](omegacen.html){.two}. Deze sterren hoop bevat zelfs vijf
miljoen sterren! Op het zuidelijk halfrond is deze sterrenhoop makkelijk
met het blote oog zichtbaar. Overigens staan de sterren zelfs in het
centrale deel van deze bolhoop gemiddeld nog 0,1 lichtjaar van elkaar.

In Nederland kunnen we zonder kijker slechts één bolvormige sterrenhoop
aan de hemel vinden. En dan moet het nog uitzonderlijk helder zijn
zonder storend licht. In het sterrenbeeld Hercules kun je dan proberen
de bolvormige sterrenhoop M 13 te vinden. Als de zon zich in deze
bolvormige sterrenhoop zou bevinden, zou je aan de hemel ongeveer
twintigduizend sterren van [magnitude](magnitud.html){.two} 1 kunnen
zien. Dat zou pas een geweldige sterrenhemel zijn! In totaal zijn er
ongeveer 120 bolvormige sterrenhopen bekend. Ze bevinden zich op hele
andere plaatsen aan de hemel dan de open sterrenhopen. Weet je nog waar
die te vinden waren? Allemaal in de melkweg! De bolvormige sterrenhopen
staan juist niet in de melkweg. Ze staan verspreid in een uitgestrekt
gebied rondom de kern van ons Melkwegstelsel. Het gebied waarin zich de
bolvormige sterrenhopen bevinden wordt wel de
[halo](sterrenh.html){.two} van het melkweg stelsel genoemd.

De bolvormige sterrenhopen behoren tot de oudste objecten die we kennen.
Anders dan bij de open sterrenhopen zijn bolvormige sterrenhopen compact
genoeg om stabiel te blijven.

Hieronder vind je een lijstje met enkele bolvormige sterrenhopen. Na de
naam en het sterrenbeeld waar ze in staan vind je de schijnbare
middellijn in boog minuten (d\'), de werkelijke middellijn in parsec
(dpc), de afstand in *kiloparsec* a(kpc) - één kiloparsec = 1000 parsec
= 3260 lichtjaar -. Verder vind je de schijnbare magnitude (m), de
absolute magnitude (M) en tenslotte de maat voor de dichtheid (kl).
Hierin heeft I de grootste dichtheid en XII de kleinste dichtheid.

Zo kun je in de lijst zien dat de bolvormige sterrenhoop Omega Centauri
een schijnbare middellijn heeft van 23 boog minuten. Zijn werkelijke
middellijn is 47 parsec. Dat is 153 lichtjaar. De afstand van Omega
Centauri is 5 kiloparsec, ofwel 16.300 lichtjaar. De schijnbare
magnitude is 3,7. Op het zuidelijk halfrond is deze bolhoop dan ook met
het blote oog te zien. Als Omega Centauri op een afstand van 10 parsec
zou staan (op deze afstand wordt de absolute magnitude gemeten), zou de
helderheid maar liefst -9,8 magnitude bedragen. Ten slotte kun je zien
dat de dichtheid van deze bolhoop wat onder het gemiddelde ligt.

      M 22 (NGC 6656)      Schutter      17,3    34    3     5,9   -6,6    VII 
      Omega Cen (NGC 5139) Centaurus     23,0    47    5     3,7   -9,8    VIII 
      M 13 (NGC 6205)      Hercules      10,0    30    6,9   5,7   -8,3    V 
      M 3  (NGC 5272)      Jachthonden    9,8    35   13,8   6,4   -9,3    VI 
      M 92 (NGC 6341)      Hercules       8,3    27   11,0   6,1   -9,0    IV 
      M 56 (NGC 6779)      Lier           1,8    10   13,8   8,2   -7,3    X 
      M 15 (NGC 7078)      Pegasus        7,4    27   15,1   6,0   -9,8    IV 
      M 53 (NGC 5024)      Hoofdh. v Ber. 3,3    17   20     7,6   -8,9    V 
      M 2  (NGC 7089)      Waterman       8,2    32   15,8   6,3   -9,7    II 
      M 12 (NGC 6218)      Slangedrager   9,3    30    5,8   6,6   -7,2    IX 
      M 10 (NGC 6254)      Slangedrager   8,2    26    5,0   6,7   -6,7    VII 
      M 5  (NGC 5904)      Slang         12,7    40    8,3   6,2   -8,1    V 
