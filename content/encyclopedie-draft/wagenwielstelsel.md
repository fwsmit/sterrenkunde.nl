# Wagenwielstelsel

\

Het Wagenwielstelsel (ook wel Karrewielstelsel genoemd) is een heel
merkwaardig [sterrenstelsel](sterrenstelsel.html){.two}. Het is te
vinden in het sterrenbeeld Beeldhouwer. Dit sterrenbeeld komt in ons
land echter nooit boven de horizon. De afstand van het Wagenwiel stelsel
bedraagt ongeveer 500 miljoen [lichtjaar](lichtjaa.html){.two}. Het
stelsel vertoont duidelijke sporen van een botsing met een ander
stelsel. Zo heeft het stelsel een helder centrum dat omgeven is door een
dubbele ring van stof, gas en sterren. Die zijn met het centrum
verbonden via spaakachtige structuren waar aan de nevel zijn naam te
danken heeft.

De vorm van het Wagenwielstelsel zou ontstaan zijn toen een
spiraalstelsel in het midden werd doorboord door een ander kleiner
stelsel. Deze kosmische ramp zou zo\'n 200 miljoen jaar geleden gebeurd
moeten zijn.

In sommige opzichten gedraagt het gas zich in het stelsel als het
wateroppervlak van een vijver: als je er een steen - of beter: een ander
sterrenstelsel - in gooit, ontstaan er cirkelvormige kringen die naar
buiten bewegen. De «plons» in het Wagenwielstelsel veroorzaakte een
dichtheidsgolf die het gas aan de buitenrand van zo\'n kring opveegde.
Waar de gasdichtheid het hoogst was ontstonden sterren.

De buitenste ring is blauw en rijk aan jonge sterren. De binnenste rand
is echter geelachtig. Dat is opmerkelijk, want men dacht hier juist
extra veel jonge - en dus blauwe sterren te vinden.

Met de [Hubble Space Telescope](hst.html){.two} zijn in 1996 opnamen
gemaakt van het binnendeel van het stelsel. Dwars op de stofbanen in het
stelsel vond men op de opnamen komeetachtige structuren.

Deze structuren zijn een paar honderd lichtjaar groot. Hun staarten
hebben een lengte van meer dan duizend lichtjaar; de langste zelfs bijna
5000 lichtjaar! Zo\'n «komeetkop» is waarschijnlijk een wolk van
moleculair waterstof. De staarten bestaan uit gloeiend heet gas,
mogelijk vermengd met jonge blauwe sterren. Hun komeetachtige uiterlijk
hebben de structuren waarschijnlijk te danken aan botsingen tussen
sneller en trager bewegende materie in het Wagenwielstelsel.

Bij een dergelijke botsing ontstaat een pijlvormige schokgolf die doet
denken aan het kielzog van een schip. De «kometen» zouden met een
snelheid van ruim een miljoen kilometer per uur door de hen omringende
ruimte bewegen.
